¶ Petit traicte tres
utile/ et salutaire de la
saincte eucharistie
de nostre Seigneur
Jesuchrist.

Audiens sapiens/
sapientior
erit.
Proverb.i.
Aux benevoles lecteurs: Salut.
C'est chose certaine et quasi a tous congneue/ que
quand affection meine et conduict le jugement de l'homme:
iceluy est en grand peril. Pour auquel mal/ incontinent
obvier/ tant de droict divin que humain/ est
ordonne toutes affections et passions en cause de juge-
ment/ estre rejectees et les occasions d'icelles. De la vient
que les droictz facilement admettent recusation de juges/
quand il y a suspicion de faveur. Car ainsi que
les nuees empeschent la claire vision de la pure lumiere
du soleil: ainsi font les affections et passions l'entiere
congnoissance de verite. Parquoy mes tres
chers freres en Jesuchrist/ qui ce petit traicte lirez: je
vous supplie oster toute crainte humaine/ toute affection
charnelle/ et toute faveur de sang. Ne vous arrestez
a la consideration du long temps/ ne a la multitude
de ceulx qui autrement ont tenu/ et dogmatise. Car
le Seigneur commande/ et le Jurisconsulte veult/ que multitude
ne soit oye contre verite en jugement. Ne aussi
coustume qui est marastre de droict: laquelle quand elle est
contre bonnes meurs/ elle est corruptelle. Par plus
forte raison/ quand elle est adversaire a la saincte parolle
du Seigneur. Laquelle parolle n'est par longueur
de temps envieillie/ ou diminuee: mais eternellement
dure/ et en eternite faict vivre ses amateurs. Si ainsi
faictes je espere que entendrez clairement la pure/
entiere/ et syncere verite. Ce que le Seigneur vous
vueille conceder. Amen.
Toute
parolle et ordonnance
de Dieu/ doibt
estre dicte et tenue saincte/
et nulle autre. Parquoy
ce que Jesuchrist
a parle/ enseigne/ et ordonne/ est sainct
et divin/ comme son sainct evangile/
le sainct baptesme/ sa saincte cene et
choses semblables. Or est il certain
que Sathan soy transfigurant
en ange de lumiere a tousjours tasche
et jamais ne cesse de renverser soubz
quelque apparence de bien/ toute la
doctrine de Jesuchrist et ses sainctes
ordonnances/ congnoissant que en icelles
seulement la vie eternelle et le salut
de tout le monde consiste: car de
Dieu et de sa volunte ne pouvons
rien congnoistre sinon par sa saincte
parolle. Parquoy il fault que tout ce
qui est dict et faict en l'eglise de Jesuchrist
soit reigle/ conduict et monstre
par icelle saincte parolle/ non pas par
la doctrine ou invention humaine/
autrement il n'y auroit jamais rien
qui feust seur et certain: car tantost
l'ung diroit d'une sorte/ puis l'autre
d'une autre. Ainsi que par longue et
vive experience/ on congnoist au grand
mal et dommage du paovre peuple
par cy devant avoir este faict. Duquel
mal fault par l'ayde et conduicte du
Seigneur de paix et de verite/ retirer
toutes creatures/ autant que il
donnera de grace et pouvoir. A laquelle
chose certes ung chascun est tenu
et oblige par le vouloir et commandement
de Dieu travailler et labourer.
De laquelle obligation n'y a aucun
exempt: mais plus tost sur peine de
griefvement offenser Dieu/ ung chascun
doibt retirer d'erreur et mensonge
son prochain/ autant qu'il peult sans
riens espargner. Ainsi qu'il est escript
en Ezechiel: Si tu ne annonce a
l'inique qui se convertisse de son mal/
je requerray son sang de ta main.
Et pourtant le sainct homme Job
conduict de l'esperit de Dieu/ en toute
diligence instruisoit et enseignoit les
paovres ignorans et aveugles/ comme
luy mesme tesmoigne/ disant: Je ay
este l'oeil a l'aveugle. A ceste cause
moy paovre creature considerant les
grandes tenebres qui sont/ et ja de long
temps ont regne/ quasi sur toute la
terre/ J'ay este esmeu par bonne affection
de composer et rediger en escript
aucuns articles veritables sur les importables
abuz de la Messe. Lesquelz
articles je desire estre publiez et attachez
par tous les lieux publicques de la
terre: affin que icelle faulsete/ laquelle
par si long temps a este occulte et cachee/
soit d'ung chascun entendue et amplement
congneue: et que par la misericorde
de Dieu on y puisse adviser et
entierement remedier. Par cela desirant
faire en escript/ ce que de bouche et en
presence je ne puis faire: car par tous
bons moyens fault a l'oeuvre de dieu
pour la maintenance et publication de
verite jusque a la mort se exposer et
employer. Lesquelz articles j'ay entendu
avoir este mis et attachez en
plusieurs lieux/ pour ung salutaire
advertissement a tout le monde/ de
avoir advis a cela/ et tres fort le considerer.
Mais (ainsi que de long temps
il a este tousjours experimente)
plusieurs lesquelz a cause de leur office
devroient inciter le paovre peuple
a tout bien et congnoissance de verite/
sont ceulx qui du tout l'en retirent et
empeschent/ procurans et esmouvans
selon leur ordinaire coustume persecutions/
noises/ et turbations/ pour
empescher et suffoquer tout cela qui
leur desplaist: Car tout ainsi que Jannes
et Jambres resisterent a Moyse.
Ainsi iceulx resistent a verite/ hommes
corrompuz d'entendement/ reprouvez
envers la foy. Lesquelz toutesfois
ne proffiteront plus: car comme
dit le sainct Apostre/ leur insipience
sera congneue a tous. Notamment
il dict insipience. Car veritablement
leur ignorance est si merveilleuse/ que
a bon droict doibvent estre nommez
aveugles/ et (comme dict Jesuchrist)
conducteurs des aveugles. De telles
gens Isaye parle en ceste maniere.
Les conducteurs du peuple sont tous
aveugles.
Auquel passage il est bien evident
que le sainct prophete ne parle point
des moindres: mais de ceulx qui sont
constituez en dignite/ et estimez du
monde les plus grans/ qui portent
la clef de science et n'y entrent point/
et aussi n'y permettent point entrer
ceulx qui desyrent y entrer.
De cecy nous avons maintenant
manifeste exemple en noz maistres
de Paris: lesquelz ont deffendu que
nul ne soit si hardy de alieguer en
leurs actes le Grec ou Ebrieu/ sur
grosse peine par eulx ordonnee. En
cela se monstrans appertement ennemys
de toutes bonnes lettres: ainsi
que tousjours ont este. Neantmoins
ilz desirent et veullent estre veuz les
plus grans et plus scavans. Comme
ainsi soit/ que tout leur cas ne soit que
ignorante barbarie: mesme en leurs
disputations publicques/ ilz ont gens
appostez pour frapper et faire bruict
se il advient que le arguant suyve et
presse le respondant: qui est une grande
irrision et pure mocquerie.
Item si quelque personnage scavant/
insiste fort a la saincte escripture/
ainsi que ung chascun devroit faire/
il est (peult estre) en danger de sa personne:
a tout le moins a force de
bruict on le fera taire. Et cela font
ilz: affin que verite ne soit clairement
entendue des assistans: car autre raison
je n'en scauroye donner.
Davantage je leur demanderoye
voluntiers de toutes leurs cryeries
et disputations publicques par cy avant
faictes/ quantes bonnes et chrestiennes
resolutions en a on veu? Certes jamais/
toutesfoys ilz avoient este premierement
ordonnez des Princes et
Roys/ pour simplement et purement
declairer la saincte parolle de Dieu/
au lieu de laquelle ilz ont couru apres
leurs songes/ apres Aristote/ et autres
payens philosophes/ delaissans et
abandonnans Jesuchrist. Parquoy
devroient estre totallement dejectez/
a cause que ilz n'ont point faict leur
devoir et office.
Oultre quant a la reste du peuple:
n'est ce pas trop empesche/ et retire
les paovres ames rachaptees du
sang de Jesuchrist/ de entrer en la congnoissance
de la pure et saincte verite
de Dieu/ quand par les superieurs/
il est prohibe et deffendu/ de ne avoir
aucuns livres en langaige vulgaire/
parlans de Dieu/ et de la foy. Assez
est concede en avoir: mais qu'ilz soyent
pleins de follies/ de fables/ de mensonges:
et bien souvent d'infection et
paillardise.
O quel espoventable
et dur jugement sera faict sur
telles gens qui sont cause de cecy. Car
si ung Roy mortel veult estre obey/
que dira on du Roy Eternel? Et je
demande/ si le Roy avoit ordonne ou
commande aucune chose pour estre publiee
a son peuple: et qui vint aucun
superbe/ ou presumptueux temeraire/
le tout renverser: et faire que iceluy
mandement ne fust receu et congneu
du peuple. A scavoir si le prince en seroit
content? n'en feroit il point de punition?
Veritablement si feroit/ et finablement
seroit amplement manifeste.
Ainsi certes en la fin/ veullent
ou non les rebelles fauldra il que la
verite de Dieu soit congneue/ on a
beau contredire/ on a beau tuer/ empescher/
meurtrir/ et brusler. Le conseil
de Dieu est immuable: lequel a
esleu les choses basses et infirmes/
pour confondre les choses haultes et
fortes: affin que toute gloire soit a
luy seul/ et que nulle chair ne se vienne
glorifier en sa presence.
A ceste cause: en la confidence du
tout puissant/ j'ay bien voulu toucher
aucuns pointz de la saincte Eucharistie/
et cela faire en langaige maternel/
pour mieulx et plus ayder l'intelligence
des moindres. Le tout submettant
au veritable et droict jugement
de la saincte parolle de Dieu/
par laquelle il fault que telle matiere
soit decidee/ conduicte/ et declairee:
non pas par la volunte ou raison humaine/
ny par gloses ou inventions
d'hommes: autrement ce ne seroit point
chose qui fust purement de Dieu/ lequel
seul est veritable: mais plus
tost seroit de l'homme/ qui de soy n'est
que vanite et mensonge.
DOnc
pour le premier point
auquel par cy devant en
ceste matiere/ on a trop
grandement erre/ c'est que
a tout fidele chrestien/ il est necessaire
de congnoistre et scavoir: mettant cela
en son coeur profondement/ que nostre
Seigneur et seul sauveur Jesuchrist/
comme grand et veritable evesque eternellement
ordonne de Dieu: non selon
l'ordre de Aharon: mais selon l'ordre
de Melchisedech/ de tant plus
grand/ et plus parfaict que Moyse que
le nom de filz vault mieulx/ que le
nom de serviteur/ a offert et donne en
sacrifice tres parfaict soy mesme/ c'est
a dire son corps/ sa vie/ et tout son sang
pour nostre salut et redemption. Par
lequel tant charitable/ tant divin/ tant
admirable/ et misericordieux sacrifice/
il a evacue tout autre sacrifice visible.
Et qui plus est tout l'estat des
sacrificateurs/ des Levites/ et ceulx
du genre sacerdotal/ avec leur beau
temple materiel/ a este par cestuy cy
du tout aboly et destruict/ sans que
jamais aucun sacrifice exterieur et
visible soit demoure: comme cy apres
efficacement sera demonstre. Au lieu
desquelles choses par sa sapience et
bonte/ a ordonne sa saincte table/ sa
saincte cene/ la saincte eucharistie/ qui
est le pain de action de graces/ en memoire
perpetuelle d'icelle incomparable
et inestimable charite/ par laquelle
il s'est baille voluntairement a la
mort pour nous donner vie/ s'est aneanty/
et remply d'opprobre et confusion/
pour nous exalter et donner salvation/
nous admonnestant que de cela
eussions tousjours memoire/ aymans
l'ung l'autre/ ainsi qu'il nous a aymez.
Et toutesfoys par grosse inadvertence/
par ignorance/ et non chaloir
d'avoir tres bien regarde ainsi que il
appartient aux sainctes escriptures/
ou par quelque autre miserable illusion/
on a de icelle saincte eucharistie/
de ce sainct mystere/ de ceste saincte ordonnance
de Jesuchrist/ afferme/ donne
entendre et enseigne que c'est ung
sacrifice sainct/ plaisant/ et aggreable
a Dieu/ comme celuy de Abraham/
Isaac/ et Jacob/ utile et proffitable
tant pour les vivans que pour les
trespassez/ qui n'est autre chose/ sinon
dire et affermer le sacrifice de Jesuchrist
estre inefficax/ insuffisant/ et
imparfaict. Laquelle chose non seulement
dire/ mais aussi penser est une
horrible ingratitude/ ung terrible et
execrable blaspheme. Qui soit ainsi/
il appert: Car je demande si le sacrifice
de Jesuchrist est suffisant et
parfaict/ pour le salut des enfans de
Dieu. S'il est du tout parfaict/ il ne
fault point d'autres sacrificateurs
avec Jesuchrist/ pour estre ses compaignons.
Et de dire qu'il est imparfaict/
quelle chose plus oultrageuse
pourroit on dire contre iceluy nostre
sauveur? Vrayement c'est ung trop
grand mesprisement d'ung si grand
bien: ou pour mieulx dire/ ung droict
renoncement d'icelle tant saincte mort
et angoisseuse passion: Ce que par la
saincte escripture je monstre ainsi.
Au septiesme chapitre de l'epistre
aux Ebrieux en parlant de Jesuchrist
entre autres choses il est ainsi
escript: Il estoit convenable que
nous eussions ung evesque sainct/
innocent/ sans macule/ separe des pecheurs/
et plus hault que les cieulx:
Lequel n'a point necessite (comme les
prebstres) offrir tous les jours sacrifices:
premierement pour ses pechez/
puis apres pour ceulx du peuple.
Car il a faict ce/ en se offrant une fois.
Notamment le sainct apostre dict/ en
se offrant une fois: car jamais telle
oblation ne fut ny ne sera reiteree/
mais comme plainement suffisante et
entiere/ elle a du tout et a jamais suffy
et satisfaict pour une fois.
Au neufiesme chapitre d'icelle mesme
epistre/ il est ainsi dict: Christ
evesque des biens advenir/ est venu
en presence/ par ung plus grand et
plus parfaict tabernacle/ non point
faict de la main: c'est a dire/ non point
de ceste creation: et non point par sang
de boucz ou de veaulx: mais par son
propre sang est entre une foys es sanctuaires/
et a trouve redemption eternelle.

Voicy ou de rechef il dict/ que par
se estre presente une fois/ Redemption
eternelle est faicte et accomplie. Parquoy
il est bien evident que pour nostre
redemption/ ne avons point besoing
de autres sacrificateurs/ offrans et sacrifians
pour nous journellement/
comme s'ilz estoient noz redempteurs:
si nous ne voulons renoncer a l'oblation
de Jesuchrist: ou reputer icelle
non suffisante: ce qui est cler et manifeste
par le texte d'iceluy mesme chapitre:
ou par apres il est ainsi dict:
Jesus n'est point entre aux sanctuaires
faictz des mains/ figures des
vrays/ mais au ciel mesme: affin que
maintenant il apparoisse pour nous
devant la face de son pere/ et non point
affin qu'il se offre souventes fois/ autrement
(dict il par apres) il luy eut
faillu souffrir souventes fois/ depuis
le commencement du monde. Mais
maintenant en la consommation des
siecles: c'est a dire au dernier temps/
il est apparu une foys par son sacrifice
pour la destruction de peche. Et
ainsi qu'il est ordonne aux hommes
de mourir une fois: et apres ce/ le jugement:
ainsi aussi Christ a este offert
une foys/ pour abolir les pechez de
plusieurs.
Voicy certes ung texte fort expres
ou il dict tres clerement/ que Jesuchrist
ne se offre point souventes fois/
autrement luy fauldroit mourir plusieursfois:
Car Jesuchrist mourir/ et
estre offert a son pere/ c'est tout ung.
Or ne mourra il jamais: Parquoy
jamais ne sera sacrifie/ et jamais en
sacrifice ne se offrira. Donc il s'ensuyt
bien que les hommes ne le peuvent
point offrir et sacrifier: Car si luy mesme
ne se offre/ comment le pourroit on
offrir? Sur quoy il convient expressement
noter que toute chose sacrifiee
fault necessairement estre inferieure
ou equale au sacrificateur. Je dis
inferieure pour tous sacrifices qui
jamais furent offers en la loy/ come il
appert de veaulx/ d'aigneaulx/ d'oyseaulx/
et autres choses ordonneez/
lesquelles du tout estoient inferieures
aux sacrificateurs/ voire mesme quand
il fut commande a Abraham qu'il sacrifiast
son filz Isaac au Seigneur:
Abraham estoit superieur. J'ay dict
equale pour le sacrifice de Jesuchrist/
par lequel il s'est offert soy mesme a
son pere: a cause qu'il n'y avoit creature
ne au ciel ne en la terre/ a iceluy
superieure/ qui eust peu offrir ung
tel sacrifice. Parquoy il a convenu
que luy mesme se soit ainsi offert et sacrifie/
par l'ordonnance de son pere:
comme luy mesme a dict/ Sicut mandatum
dedit mihi pater/ sic facio. C'est a
dire/ ainsi que mon pere m'a donne le
commandement ainsi je fais. Or maintenant
je demande a tout homme qui se
dict sacrificateur/ et qui vient affermer
que il offre Jesuchrist pour nous
a Dieu son pere: s'il est equal/ inferieur/
ou superieur de Jesuchrist.
De se dire superieur ou equal/ il ne
oseroit: Reste donc qu'il soit inferieur.
Parquoy s'ensuyt incontinent que il
ne le peult par sacrifice presenter. Et
par ainsi l'eucharistie n'est point sacrifice:
ou il fault conceder que Jesuchrist
n'y est point/ qui est matiere pour
l'article ensuyvant. Parquoy quelque
chose qu'il responde tousjours par sa
propre response/ il est et demeure vaincu:
car il fault combien qu'il tarde/ que
faulsete se destruise soy mesme/ ou que
par verite soit abatue.
Et ne fault point dire que le sacrifice
que maintenant on faict/ soit la
memoire de ce premier sacrifice: car
memoire de sacrifice n'est point sacrifice.
Parquoy s'ensuyt davantage
que tous noz sacrificateurs qui font
entendre au peuple/ que ilz presentent
et font sacrifice pour les vifz et pour
les mortz/ voire et encore (qui plus est)
pour ceulx tant seullement qui leur
plaist choisir et nommer. En quoy trop
plus que manifestement appert qu'ilz
sont abusez/ ou abuseurs. Car pour
certain depuis la mort de Jesuchrist
tout sacrifice visible a cesse: et l'estat
des sacrificateurs est expire.
Mais pour plus ample probation
il fault considerer le .x. chapitre d'icelle
mesme epistre/ la ou quasi par tout
il est faict mention du sainct sacrifice
de Jesuchrist/ Lequel a mis fin a tous
sacrifices/ sans que jamais sacrifice
visible soit demoure. Et entre autres
choses il est ainsi dict en la personne
de Jesuchrist: Voicy je viens/
affin sire dieu que je face ta volunte.
Puis s'ensuyt: Par laquelle volunte
nous sommes sanctifiez par l'oblation
une foys faicte du corps de Christ.
Puis apres il dict: Car par une oblation
il a parfaict eternellement les
sanctifiez. Et aussi le sainct esperit le
testifie: car apres il dict/ Je n'auray
plus souvenance de leurs pechez/ et de
leurs iniquitez. Et la ou est remission
d'icelles/ il n'y a plus d'oblation
pour le peche.
Et affin que excuse de ignorance
ne soit en nous/ considerons que ces
paovres sacrificateurs par cy devant
ont dict/ que bien vray est Jesuchrist
avoir donne son corps en sacrifice/
principallement pour le peche de Adam
et (ainsi qu'ilz parlent) pour le peche
originel/ mais non pas du tout pour
les pechez que actuellement nous commettons
de jour en jour/ qui n'est autre
chose/ sinon dire et blasphemer/ que
nostre seigneur Jesuchrist n'a point
faict et trouve entiere et parfaicte redemption.
Et pourtant ainsi qu'ilz
disent (come s'ilz estoient adjoinctz avec
Jesuchrist pour luy ayder a faire notre
redemption/ et que ilz fussent noz redempteurs)
ilz offrent a Dieu en leur
Messe sacrifice pour la remission de
noz pechez: qui est une merveilleuse
audace/ et trop malheureuse arrogance.
Pour laquelle assommer et abbatre
au mesme chapitre incontinent apres/ il
est dict en ceste maniere: Si nous pechons
voluntairement apres que avons
receu congnoissance de verite/ il ne
nous est plus laisse sacrifice pour les
pechez.
Lesquelles parolles sont si claires
si vives et puissantes/ que on ne se
pourroit assez esmerveiller comment
le monde a este si aveugle et deceu/ de
souffrir que on ayt encore voulu sacrifier
et presenter aucun sacrifice visible
et exterieur au Seigneur Dieu
pour noz pechez: attendu que si constamment/
si puissamment/ tant de foys
et si souvent/ iceluy sainct Apostre afferme
et dict: que il n'y a plus aucun
sacrifice/ ne jamais n'aura. Car apres
Jesuchrist ne fault attendre aucun
autre sacrificateur: mais il a faillu et
ainsi Dieu a permis/ que Satan par
luy et ses ministres ayt seduict le monde
(peu exceptez) Car il avoit este
predict et prophetize/ que tout devoit
estre ainsi perdu et gaste. Et tout pour
finablement manifester la puissance/
gloire/ et magnificence du souverain
Seigneur/ lequel par le glaive de sa
parolle/ par l'esperit de sa bouche (il
ne dict point par miracles/ ou par force:
mais par l'esperit de sa bouche) ruynera
et abbatra le regne de ses ennemys:
c'est a scavoir de L'antechrist/ du
monde/ d'enfer/ et de Satan.
Las ne a ce pas este grosse misere
de avoir tant mesprise ces passages
prealleguez/ de les avoir ainsi contemnez
et froidement passez/ sans autrement
y avoir advise? sans jamais
avoir voulu considerer/ que il y a grande
difference entre sacrifice et testament?
Car quand nous offrons sacrifice a
Dieu/ nous luy donnons et presentons.
Par quoy il est bien evident/ que quand
nous prenons et recevons de luy aucune
chose/ que ce n'est point sacrifice:
mais liberalle donation et pure misericorde.

Et qui peult estre donc si aveugle
qui ne voit icy clairement que par
donation testamentaire confermee par
la mort du testateur/ par grand amour
et charite/ il s'est du tout donne a nous?
Sainct Luc le touche au vif/ quand il
escript en ceste maniere: Ce calice/ est
le nouveau testament en mon sang/
qui sera espandu pour vous. A ceste
chose on a bien mal pense/ quand par
oubliance (affin que ne dye ingratitude)
une telle donation/ qui est grace
et remission de peche/ on a voulu changer
en sacrifice.
Si nous voulons sacrifier/ faisons
ce que dict Sainct Paul/ et croyons
a son divin conseil/ quand il dict:
Je vous prie donc mes freres/ par la
misericorde de Dieu/ que vous offrez
voz corps en sacrifice vivant/ sainct/
plaisant a Dieu etc. A tel sacrifice nous
sommes tous ordonnez de Dieu/
prebstres et roys: non point pour de
rechef luy offrir son filz en sacrifice.
Car pour luy offrir ung tel sacrifice
sommes trop indignes/ comme dict est:
Parquoy luy mesme s'est offert pour
nous a son pere une seulle foys: laquelle
oblation pour tout temps est
tres suffisante et parfaicte. Autrement
il la fauldroit reiterer et parfaire/ pour
tant quelle seroit imparfaicte: ou certes
en conviendroit cercher une autre.
Ce que par efficax argument de l'escripture
je monstre ainsi.
En l'epistre aux Ebrieux par plusieurs
argumens il est conclud/ que
pour la mort du grand evesque/ en
failloit ordonner ung autre. Et par
la mort de cestuy cy/ encore ung autre/
et ainsi consequamment jusque a
ce qu'il en soit venu ung totallement
immortel/ qui est nostre seul mediateur
Jesuchrist/ lequel tousjours assiste
pour nous en la presence de dieu.
Semblablement pour l'imperfection
des sacrifices de l'ancienne loy/ failloit
tous les jours recommencer/ jusque a
ce qu'il en ayt este offert ung/ du tout
parfaict et consumme qui ne fault point
reiterer. Lequel tres sainct et tres parfaict
sacrifice/ a este faict par nostre
grand evesque et pasteur Jesuchrist/
qui se est offert soy mesme en sacrifice
et non autre chose: pourtant que chose
meilleure ou aussi bonne ne eust sceu
trouver apres Dieu. Tout cecy est
deduict amplement au .v.vi.viii. et
x. chapitre d'icelle epistre.
Donc maintenant je demande a
tous sacrificateurs si leur sacrifice est
parfaict ou imparfaict. Se il est imparfaict/
pourquoy abusent ilz ainsi
le paovre monde en vendant une chose
qui ne vault rien? Se il est parfaict/
a quoy le fault il ainsi journellement
reiterer/ et tant souvent a millions recommencer?

Mettez vous en avant paovres sacrificateurs/
et si vous avez puissance
de respondre/ respondez. Car voluntiers
je orray sur cecy vostre response/
laquelle je scay que jamais vous ne
produirez.
Pour lesquelles choses qui sont
tant appertes et manifestes/ que tout
homme doibt avoir honte d'y contredire.
Aucuns comme tous honteux de
leur cas/ maintenant disent que proprement
a parler ilz n'ont point sacrifie:
mais seullement ont offert sacrifice
de louenge: qui est appertement
contre le Canon de leur Messe/ par
lequel ilz nomment et appellent ce pain
(apres avoir prononce les parolles
que ilz disent sacramentales) sainct
sacrifice/ saincte oblation presentee et
donnee a Dieu/ comme le sacrifice de
Abel et Abraham. Et communement
le nomment La saincte hostie/ le sainct
sacrifice et telles manieres de noms.
sacrifice de louenge/ il ne fault ne
Item/ pour prier dieu et luy offrir
pain ne vin/ il ne fault lumiere ne
chandelle/ il ne fault point estre tondu
ne rase/ ne estre desguise par acoustremens
nouveaulx et inacoustumez.
Parquoy ne pourront plus couvrir
leurs abuz par telles fictions/ par lesquelles
toutesfoys eulx mesmes se
destruysent/ ne ayans point tant de
sens de entendre que en parlant ainsi/
eulx mesmes totallement se confondent.
Car sacrifice de louenge est necessaire
et commun a tous personnages/
soient hommes ou femmes et petitz
enfans: et toute personne est obligee
de offrir a Dieu sacrifice de louenge.
Et par ainsi/ si en leur cas n'y a autre
sacrifice que sacrifice de louenge/
une femme pourroit bien sacrifier/
voire mesme ung petit enfant: qui
est directement contre leur estat et
acoustumee doctrine: ainsi que eulx
mesmes scavent et congnoissent.
Or ont ilz dict le temps passe par
toutes universitez/ que la Messe dicte
et chantee par ung paovre pecheur
estoit/ et est aussi bonne/ comme la
Messe du plus sainct homme qui soit.
Laquelle chose nous leur confessons
estre plus veritable qu'ilz ne pensent.
Car de tous deux c'est paoure chose.
Toutesfoys leur intention est dire
que cela vient/ non pas de la vertu
de celuy qui faict telle oeuvre: mais
par la vertu de la chose oeuvree/ c'est
a dire offerte a Dieu/ sacrifiee et presentee.
Et en leur latin disent: Non virtute
operis operantis: sed virtute operis operati.
Qui est toute follie songee et inventee
par invention humaine/ ainsi
que dessus est efficacement monstre.
Parquoy au second point de la presente
matiere qui est de l'assistence ou
presence corporelle de Jesuchrist/ en
la saincte eucharistie fault maintenant
venir.
EN
ce passage plus que jamais
on a failly et grandement erre/
quand on a presche/ donne
entendre et enseigne/ que
au lieu du pain et du vin (ainsi qu'ilz
parlent) soubz les especes visibles/
le corps de Jesuchrist/ realement et de
faict/ entierement et personnellement
en chair et en os/ aussi grand et parfaict/
comme de present il est vivant/
totallement est cache et contenu. Et par
ainsi on a provocque quasi l'universel
monde a idolatrie publicque et manifeste.
Auquel importable abuz/ par
sainctes escriptures convient puissamment
resister.
Tout premierement nous fault
bien retenir et noter/ que Jesuchrist est
mort pour noz pechez: et resuscite pour
nostre justification. Et apres sa resurrection
est monte au ciel/ et la se sied
a la dextre de son pere/ regnant en plaine
majeste: auquel toute puissance est
donnee au ciel/ en la terre/ et aux enfers.
Que il soit monte au ciel visiblement
en la presence de ses apostres et
disciples: il est certain a tout fidele
chrestien. De laquelle tant admirable
ascension/ ilz ont este certains
et veritables tesmoings: comme il
appert aux Actes des Apostres/ et
par sainct Marc au dernier chapitre
de son evangile.
Item/ sainct Paul escrivant aux
Colossiens dict en ceste maniere: Si
vous estes resuscitez avec Christ/ cerchez
les choses qui sont d'en hault/ ou
Christ est seand a la dextre de Dieu.
Il ne dict point qui est assis en l'air/
en la mer/ ou en la terre: mais au ciel.
Parquoy il s'ensuit bien puis qu'il est
au ciel assis a la dextre de Dieu/ que
il n'est pas ca bas en la terre/ entre
les mains du prebstre/ ny clos en une
boyste/ ou armaire. Car son corps ne
fut jamais que en ung seul lieu/ pour
une foys.
Parquoy si son corps est au ciel/
pour ce mesme temps/ il n'est point en
la terre: et s'il estoit en la terre/ il ne seroit
point au ciel. Car pour certain
jamais ung veritable corps n'est que
en ung seul lieu (comme j'ay dict)
pour une foys. Et ne fault point icy
songer ny alleguer miracle/ miracle:
et dire que Dieu soit tout puissant/
pour le faire estre/ et le multiplier tout
en ung coup en plusieurs lieux. Car
cela est imagination et resverie humaine/
sans aucun fondement. Et que Dieu
face une telle multiplication: nous n'en
n'avons asseurance d'escripture saincte
ne promesse divine.
Parquoy de dire/ Dieu le peult
faire: ergo il le faict. Cela ne vault
rien. Car il n'est point icy question de
la puissance de Dieu: et est tout certain/
que Dieu est puissant de faire
parler tous les asnes/ chevaulx/ et mules
qui sont au monde (ainsi qu'il fist
parler l'asnesse de Balaam) toutesfoys
il ne le faict pas.
Davantage nous n'avons jamais
leu en la saincte escripture/ que Dieu
ayt multiplie et mis tout pour ung
temps/ ung mesme corps en plusieurs
lieux: mais plus tost la faict transporter
soubdainement d'ung lieu en autre/
selon son plaisir. Comme il appert
de Abacuc/ qui par ung ange fut incontinent
porte de Judee en Babylone:
mais quand il estoit en ung
lieu/ il laissoit l'autre.
Semblablement il est dict de Philippe/
apres avoir baptize le Eunuque
de Candace Royne des Ethiopiens/
que l'esperit de nostre Seigneur le ravist
soubdain/ et fut trouve en Azote.
Mais que ung mesme corps ayt este
en plusieurs lieux tout en ung coup/
jamais ne fut leu. Parquoy/ dire
que Dieu face ung tel miracle/ sans
que on sen appercoyve/ sans rien
en veoir/ sans rien en scavoir/ c'est
trop songe: car les oeuvres de Dieu
sont manifestes/ et certaines. Et jamais
ne fist miracle sur le corps de
quelcun/ sans le manifester. Les oeuvres
de Dieu ne sont point couvertes
(signantement quand elles concernent
choses corporelles) mais comme j'ay
dict/ claires et patentes: non seullement
des corps humains/ mais aussi de
tous autres. Comme il appert de l'eaue
qui fut muee en vin: mais quand l'eaue
cessa/ on voyoit le vin. Pareillement
de la verge de Moyse qui fut muee en
serpent/ et ainsi des autres. Donc de
dire et affermer ung tel miracle du
corps de Jesuchrist/ sans evidence et
tres grande certitude/ c'est trop parle.
Et contraindre le peuple a cela croire/
par feu/ par eaue/ par sang/ par
mort/ par prisons/ cordes/ et bourreaux:
c'est cruellement tyrannize.
Oultre/ nous avons infallible certification
par la saincte escripture/ que
l'advenement du filz de l'homme/ sera
visible et manifeste. Car comme dict
Sainct Matthieu: Se aucun vous dict:
Icy est Christ ou la/ ne le croyez point.
Car ainsi que l'esclair sort D'orient/ et
apparoit jusque en Occident: ainsi
sera l'advenement du filz de l'homme.
Et de cela ont donne grand tesmoignage
les sainctz Anges de Dieu/
quand ilz dirent aux apostres: Hommes
de Galilee/ pourquoy vous arrestez
vous regardans au ciel? Cestuy
Jesus qui est receu d'avec vous au ciel/
viendra ainsi comme vous l'avez veu
monter au ciel: c'est a dire/ apertement/
visiblement/ clairement/ et manifestement:
non point occultement/ couvert/ enveloppe/
ou vestu de pain ou de paste.
Et si a tout cecy on respond que cela
s'entend/ tant seulement de l'advenement
au jour du jugement: et non pas
au sacrement/ la ou (ainsi qu'ilz disent)
il demeure avec nous en corps et ame
perpetuellement: j'asoit que il se cache/
et que il ne se monstre point. Cela est ung
dict a plaisir/ dont on nous a abusez
le temps passe: et comme trop faciles et
legiers a croire/ par cy devant nous
l'avons creu.
Item cela dire/ est blasphemer et
faire Jesuchrist menteur/ qui a dict
expressement que nous aurons tousjours
des paovres avec nous: mais
luy nous ne l'aurons pas tousjours.
Lesquelles parolles fault necessairement
entendre de son corps/ et de son
humanite. Car quand a son sainct esperit/
il est par tout/ et tousjours avec
les siens: comme il est dict en sainct
Matthieu: Voicy/ je suis avec vous
tous les jours/ jusque a la consommation
du monde.
Or est ce trop abesty et enchaine
l'esperit et intelligence du peuple/ de le
lier et ainsi faire arrester a une chose
visible et corruptible/ pour illec cercher
celuy qui est de souveraine majeste.
Car maintenant il est hors du
temps de son infirmite/ et toutesfois
en le mettant et tenant sans nul ordre
et position/ ainsi en ung monceau/ cache
soubz ceste paste: il seroit trop plus
aneanty que jamais ne fut en la presence
de Pilate.
Mais je demande quelle utilite ou
quel proffit/ nous pourroit il advenir/
que il fust avec nous dedans ung
morceau de pain ainsi cache? quand
luy mesme disoit/ se il ne montoit a
son pere que le sainct esperit ne viendroit
point: et quand il seroit monte
au ciel/ que il le envoyeroit: ce qu'il
fist le jour cinquantiesme/ et tousjours
faict/ ainsi qu'il luy plaist.
Brief ceste doctrine humaine/ est
cause de la destruction universelle
quasi de toute la terre. Et ne fault
pas pour donner quelque apparence
ou couleur a leur cas/ que ilz alleguent
ou ameinent ces parolles: Cecy est
mon corps/ qui est donne pour vous.
Car par icelles/ autre chose n'est demonstree/
que pain/ non pas vulgaire
ou commun: mais sainct et significatif
qui est et doibt estre pris en grande reverence/
en memoire de la mort et passion
de Jesuchrist/ representant l'ardent
amour/ et grande charite dont
il nous a aymez/ et son sainct esperit
dont il nous a vivifiez. Signifiant
aussi l'amour dont en vraye charite
nous devons aymer les ungs les autres/
comme membres d'ung mesme
corps/ duquel Jesuchrist est le chief.
Qui soit ainsi/ les mesmes parolles
le donnent a congnoistre. Car il est
certain que cela qu'on voit: c'est a dire/
le pain/ ou (ainsi qu'ilz disent) la blancheur
du pain/ n'est pas le corps de
Jesuchrist.
Parquoy si on me dit/ il est bien
vray que cela que on voit n'est pas le
corps: mais soubz cela/ ou dedans
cela que on voit/ est enclos et contenu
le corps/ C'est bien glose/ et trop change
de propos/ et ne prent on pas les parolles
de Jesuchrist en leur purete et
simplicite/ comme il les a proferees/
sans glose ou addition. Car il n'a point
dit soubz cela/ ou dedans cela est contenu
mon corps: mais simplement il
a dict: Cecy est mon corps. Ainsi que
on disoit de l'aigneau paschal: Cecy
est le Passage du seigneur Dieu. Et
toutesfoys il est bien evident que l'aigneau
n'estoit point le Passage: mais
que tant seullement il signifioit le
Passage. En ceste maniere aussi le
pain n'est point le corps: mais il signifie
le corps/ comme en autre lieu il est
dict que Jesuchrist est la pierre: et neant
moins il est certain quil n'estoit point
la pierre/ mais que par la pierre il
estoit signifie et represente. A ce propos
dict Sainct Augustin/ sur Sainct Jehan
en ceste maniere. Res significantes accipiunt
nomina rerum significatarum. Non
enim dicitur/ Petra significabat Christum:
sed absolute dicitur/ Petra erat Christus.
En semblable maniere de parler il
disoit: Je suis la vraye vigne/ c'est a
dire: Je suis signifie par la vigne,
Et que sur tout on doibt souverainement
noter. Il est escrit que Abraham
a creu a la parolle du Seigneur Dieu/
et il luy a este repute a justice: et a este
faict accord entre luy et son seigneur.
De laquelle justification/ et duquel
accord/ luy fut baille le signe de la circoncision:
et en ordonnant iceluy signe/
le Seigneur Dieu luy disoit: Hoc est
pactum meum. Voicy mon accord. Toutesfoys
il est tres evident que celle incision/
ou circoncision n'estoit point et ne
fut jamais iceluy accord: mais estoit
seullement le signe de l'accord. Parquoy
si a ung personnage scavant je
demandoye l'intelligence parfaicte et
facile de ces parolles: Hoc est fedus
meum. Il me diroit: Hoc est signum
federis mei. Donc tout ainsi que il
me dira de cecy: Hoc est fedus meum/
Hoc est signum federis mei. Ainsi je luy
diray de cestuy: Hoc est corpus meum/ hoc
est signum corporis mei. Car c'est une
mesme maniere de parler si grandement
et parfaictement en toutes choses
semblable/ qui n'est home qui sceust
raisonnablement dire du contraire.
Assez d'autres passages il y a aux sainctes
escriptures/ ou telle maniere de
parler est usitee. Parquoy n'estoit pas
necessite de ainsi prendre durement a
la lettre ce Passage/ Hoc est corpus meum:
sans plus doulce intelligence misticque
et spirituelle: mais il a fallu ainsi faire
pour ravir le monde en admiration.
Aussi affin que l'ydole de abomination
fust eslevee au lieu sainct: et que
par cela l'homme d'orgueil et de peche/
celuy duquel l'advenement est selon
l'operation de Satan en toute puissance/
signes/ et miracles de mensonges/
fust comme Dieu exalte et adore.
Notamment le Sainct Apostre a dit signes
et miracles de mensonges. Car en ceste
matiere grans miracles par mensonges
il a imagine. N'est ce pas bien songe
et resve/ d'avoir dict que tous les accidens
du pain et du vin/ comme blancheur/
rotundite/ pesanteur/ goust/ saveur/
moyteur etc. soient et demeurent
la sans subject/ c'est a dire sans fondement
et substance? N'est ce pas bien hardiment
parle de dire que on tient/ que on
porte: et que on enferme le corps de Jesuchrist/
tout grand/ tout entier/ tout
vivant/ en chair et en os/ ainsi et la ou
on vouldra?
De rechef je demande que entend
et veult dire le sacrificateur/ quand il
prononce les parolles sur le pain? disant:
Cecy est mon corps/ laissant le
demourant du texte evangelicque/ et
adjoustant temerairement ce mot:
enim/ disant: Hoc est enim corpus meum.
Lequel mot nul des evangelistes n'a
adjouste. En quoy il entreprend sus
la parolle de dieu. Se il veult dire que
ce soit son propre corps de luy mesme
sacrificateur/ qui est cache soubz ceste
blancheur et espece de pain/ c'est certes
une orde et puante chose. Se il respond
que cest le corps de Jesuchrist/ que ne
dit il donc/ Hoc est corpus Christi: affin
que on entendist ce que il veult dire.
Et se il dit/ que tant seulement il recite
les parolles que Jesuchrist profera/
les prenant materiellement: a cela
je respondz que parolles prinses materiellement
(mesme selon leur doctrine
scolastique) ne demonstrent et ne
signifient rien/ s'ilz n'en vouloient faire
quelque magie.
Davantage/ je leur demande ou
ilz ont promesse et asseurance de dieu
que toutesfoys et quantes qu'ilz prononceront
telles parolles/ que le corps
de Jesuchrist tout soubdain descendra
entre leurs mains. Se ilz alleguent
ce passage: Hoc facite in meam commemorationem.
Ce n'est pas respondu a
propos. Car il est tres manifeste qu'il
ne parle point la/ que il faille sacrifier:
mais parle de la comestion de ce pain
qui doibt estre faicte en commemoration
de la charite/ mort et passion de Jesuchrist/
en annonceant icelle (comme dit
sainct Paul) jusque a ce qu'il vienne.
C'est a scavoir appertement et manifestement
au grand et dernier jour du
jugement. Et ne se fault tant arrester
a ce verbe substantif/ Sum/ es/ est/ voulant
conclurre que la il soit corporellement/
puis qu'il a dit: Hoc est corpus
meum. Car ce verbe substantif/ combien
qu'il soit expres/ ne preuve point
presence corporelle: mais bien assistence
spirituelle/ ainsi que il disoit: La ou
deux ou troys sont assemblez en mon
nom/ la je suis au millieu de eulx.
Il dit expressement: In medio eorum sum.
Et toutesfoys il est bien certain qu'il
ne veult donner a entendre autre chose
sinon son assistence spirituelle/ non pas
personnelle ou corporelle/ comme aucuns
ont presche et donne entendre/ que non
seullement Jesuchrist est en l'eucharistie
present/ reallement en corps et en
ame. Mais aussi (qui plus est) les anges/
sainctz/ et sainctes/ et toute la
court celeste assiste. En quoy ilz monstrent
totallement l'efficace d'erreur ou
ilz sont tombez/ et nont point tant d'entendement
de congnoistre que eulx mesmes
se confondent. Car ainsi que par
leur dit/ ilz mettent et multiplient le
corps de Jesuchrist en plusieurs lieux
tout en coup: ainsi fault il donc que tous
les anges/ tous les sainctz et sainctes
de Dieu/ soient en plusieurs lieux tout
pour ung temps. Et se ilz sont si
eshontez de le conceder/ je leur demande
le passage de la parolle de dieu ou ilz
ont trouve cecy. Et comme ainsi soit
qui n'en ayent point/ je les deteste come
songeurs et menteurs execrables.
Et si on ameine le .vi. chapitre de
Sainct Jehan ou il est dict ainsi: Je suis
le pain vivant qui est descendu du ciel.
Si aucun mange de ce pain/ il vivra
eternellement. Et le pain que je donneray
est ma chair pour la vie du monde.
Puis apres il dict: Si vous ne mangez
la chair du filz de l'home/ et si vous
ne beuvez son sang/ vous ne aurez
point vie en vous. Qui mange ma
chair/ et boyt mon sang/ il a vie eternelle:
et je le resusciteray au dernier
jour. Car ma chair est veritablement
viande/ et mon sang est veritablement
brevage. A ceste allegation je respons/
que en tout ce chapitre Jesuchrist se
manifeste et donne a congnoistre tel qu'il
est et estoit.
Oultre/ vouloit oster la folle attente
de aucuns paovres aveugles qui
le suyvoient/ non pour autre chose sinon
pensantz qu'il les nourriroit corporellement
sans plus labourer ne travailler:
pourtant qu'il les avoit nourris
par la multiplication de cinq pains
une foys/ et de sept a l'autre/ aux desers.
Les autres (comme il appert
au mesme chapitre) le estimoient filz de
Joseph: et par ainsi le contennoient/
sans estimer rien de luy/ sinon que il
fust homme/ et rien de divinite en luy ne
recongnoissoient/ laquelle seulle deite
peult rassasier et nourrir noz ames et
esperitz. Parquoy affin qu'ilz ne pretendissent
aucune ignorance/ et qu'ilz ne
eussent excuse de peche/ il leur disoit:
Je suis le pain vivant qui est descendu
du ciel: c'est a dire/ par la seule misericorde
de mon pere/ sans aucun merite
de creature.
Il disoit donc/ Je suis le pain vivant
qui est descendu du ciel/ comme si
appertement il leur eust dict: Contemnez
moy au dehors tant que vous vouldrez/
si suis je autre que vous ne pensez.
Vous voyez le corps que vous
contemnez: mais en iceluy habite la plenitude
de divinite. Pourtant il s'ensuyt:
Le pain que je donneray est ma
chair pour la vie du monde. Ce qu'il a
grandement accomply par sa mort/ en
laquelle/ pour nous vivifier il s'est voluntairement
donne en sacrifice parfaict/
se offrant d'ung ardent coeur pour
nostre redemption a son pere. Et tres
proprement il appelle sa chair pain du
ciel et pain vivant/ pourtant que luy et
son pere sont une mesme chose. En
laquelle signification le Saincte Apostre
appelle Jesuchrist hômme celeste. Car
autrement il ne seroit point notre vie et
nourriture. Et tout ainsi que le pain
n'est point faict pour soy mesme/ mais
pour la nourriture d'autruy: aussi Jesuchrist
veritable filz de Dieu/ est
faict homme pour nostre redemption/ salut/
et vie. Voire si par vive foy/ asseuree
et certaine confidence nous sommes
uniz et joinctz a luy.
L'intelligence donc veritable et sentence
tres certaine de ce chapitre est/
non point de la comestion corporelle
et charnelle: mais de la comestion spirituelle
qui se faict par vive/ entiere/
et ferme foy. Comme dict bien sainct
Augustin: Ut quid paras dentem et ventrem?
Crede et manducasti: C'est a dire/ pourquoy
dispose tu les dentz et le ventre?
Croy/ et tu l'as mange. Laquelle foy
nous unist/ incorpore/ et conjoinct a
Jesuchrist/ qui nous faict gouster sa
saincte parolle: comme luy mesme declaire
en iceluy passage ou il dit: Les
parolles que je parle sont esperit et vie.
La chair ne proffite de rien: c'est a dire/
la chair mangee et avalee en son ventre
ou estomach: mais bien elle proffite a
la croix attachee/ et au Seigneur Dieu
offerte et sacrifiee. Car certes la chair
mangee ne nourrist point l'ame/ et ne
parvient point a l'esperit. Et de dire
quelle fust la nourriture du corps/ se
seroit trop ridiculeusement parle. Et
fault necessairement entendre ce chapitre/
ainsi que cy dessus est dict: Voyre
s'il ne plaist aux adversaires resister
a toute verite de saincte escripture pour
deffendre leur fantasie. Ce que par le mesme
chapitre il est facile de efficacement
monstrer/ si ung peu le vous plaist considerer.
En ung passage il dict
ainsi: Qui croit en moy a la vie eternelle/
et le resusciteray au dernier jour.
En l'autre passage il dict: Qui mange
ma chair/ et boit mon sang a la vie
eternelle: et le resusciteray au dernier
jour. En quoy on voit manifestement
que par ses deux passages est simplement
dict une mesme chose de la foy/
et de ce manger: et que croire en Jesuchrist
venir a Jesuchrist/ le manger et boire:
c'est tout ung. Autrement la premiere
proposition (c'est a scavoir que quiconque
croit en Jesuchrist a la vie eternelle)
seroit faulcee/ par ceste tierce qui ensuyt:
En verite/ en verite je vous dis/ si
vous ne mangez la chair du filz de
l'homme/ et si vous ne beuvez son sang/
vous ne aurez point vie en vous. Et
toutesfoys par avant il afferme/ que
quiconque croit en luy a la vie eternelle.
Parquoy il s'ensuyt infalliblement
que manger la chair et boire le sang de
Jesuchrist/ venir a luy/ et croire /en
luy: c'est totallement une mesme chose.
Et n'est homme vivant/ tant soit subtil
si du tout n'est hors du sens) qui sceust
dire du contraire. Et qui soit vray/ combien
de milles d'enfans/ jeunes/ adolescens
et autres personnages ont este/
sont/ et seront/ en vie eternelle/ qui jamais
corporellement ne mangerent de ce
pain visible/ ny ne beurent de ce calice.
Et toutesfois la proposition est generalle
quand il dit: En verite je vous dis/ si
vous ne mangez la chair du filz de l'home
et si vous ne beuvez son sang/ vous
n'aurez point vie en vous. Parquoy
il est necessaire de prendre et entendre ce
passage/ non point de la comestion visible
et exterieure: mais de la comestion
invisible et interieure qui se faict par
la seulle foy ouvrante par charite.
Sainct Augustin a bien entendu cecy quand
en parlant de Jesuchrist et des Juifz
il a ainsi escript: Illi putabant erogaturum
corpus suum. Ille dixit se ascensurum
in celum/ utique integrum. Cum videritis
filium hominis ascendenten ubi erat prius
certe vel tunc intelligetis: quia non eo modo
quo putatis erogat corpus suum/ vel
tunc intelligetis quia gratia ejus non consumitur
morsibus. Item/ donec finiatur
seculum sur sum dominus est/ sed tamen hic nobiscum
est veritas domini. Corpus entm in quo
resurrexit in uno loco esse oportet/ veritas
autem ejus ubique diffusa est. C'est a dire/
Les Juifz pensoient que Jesuchrist leur
bailleroit son corps a manger. Il leur
a respondu que entier et parfaict il monteroit
au ciel/ affin qu'ilz congneussent et
entendissent que non pas en la maniere
qu'ilz pensoient ilz le recevroient. Car sa
grace ne se consomme point par morceaulx.
Davantage/ jusque a la fin
du monde le Seigneur est la sus: mais
la verite du Seigneur demoure icy en
bas avec nous. Car il fault que le corps
en quoy il est resuscite/ soit en ung
lieu: mais la verite du Seigneur se
espand par tout.
Item/ Fulgence parlant de Jesuchrist
escrit ainsi: Absens erat celo secundum humanam
substantiam quum esset in terra/ et
derelinquens terram quum ascendisset in celum.
Secundum vero divinam et immensam substantiam
nec celum dimittens quum de celo descendit/
nec terram deserens quum ad celum ascendit.
C'est a dire/ Christ selon son humaine
substance estoit absent du ciel quand il
estoit en la terre/ et estoit delaissant la
terre quand il montoit au ciel. Mais
selon la divine et infinie substance/ ne
laissoit point le ciel quand il descendit
du ciel/ ne laissoit aussi la terre quand
il monta au ciel.
J'ay bien voulu alleguer ces deux
anciens docteurs/ non pas pour donner
auctorite/ ou par iceulx approuver
la verite evangelique (car la vertu et
la puissance de la parolle de Dieu ne
despend point de creature qui soit ne
au ciel ne en la terre: et quand tout le
monde seroit au contraire si demourera
elle eternellement veritable) Mais
tant seullement je les ay bien voulu
amener pour monstrer ce qui est devant
dict/ n'estre point pour chose nouvelle/
ainsi que donnent a entendre au peuple
ces paovres sacrificateurs qui ne
alleguent que leurs mensonges et follies/
mettant a neant autant qu'il leur est possible
par leurs gloses et traditions/ la
saincte parolle de dieu/ selon laquelle
toutesfois (vueille ou non toute l'ordre
papalle) devant dieu seront jugez.
Parquoy du tout a icelle je me tiens
et arreste/ rejectant tout ce qui est dit par
les homes en ce qui concerne les choses
divines/ sans evidente et certaine auctorite
d'escripture/ selon laquelle tout
chrestien doibt estre appareille de respondre/
rendre raison et satisfaire a tout
homme qui demande parolle de celle
esperance qui est en luy.
Donc puis qu'il est certain que Jesuchrist
selon le corps est au ciel/ on ne
le doibt cercher corꝑellement en autre
lieu jusque a ce que luy mesme visiblement
se manifeste: qui ne veult renoncer a
toute verite d'escripture/ mais au ciel
on doibt lever son coeur/ son entendement
et pensee: attendant en humble desir/
l'heure qui luy plaira en son repos nous
transferer. Ne le adorant point icy bas
en chose qui soit visible: car l'escripture
autrement nous enseigne. Aussi
Jesuchrist en ordonnant sa saincte Cene
et baillant le pain a ses disciples/ disoit
simplement: Accipite et manducate. Et ne
ne disoit point: Respicite adorate/ Ne
jamais aucun des Apostres ne incita
le peuple a telle adoration/ come depuis
aucun temps on a faict: mais c'est chose
de long temps acoustumee que l'honneur et
adoration que on doibt au seul dieu/ lequel
doibt estre servy en esperit et verite/
soit donne et baille aux choses visibles
comme en toutes nations/ en tous
peuples et monarchies il a tousjours
este veu. De cecy les histoires tant
divines que humaines sont plaines/
ainsi qu'il appert en Exode des Egyptiens/
en Daniel des Babyloniens/
en l'epistre Sainct Paul des Romains/ et
ainsi des autres.
Et qui plus est le genre humain est
tant prompt et enclin a idolatrie/ que mesme
le peuple qui estoit nomme peuple de
Dieu/ qui avoit receu la saincte parolle
d'iceluy/ par laquelle tres fortement toute
idolatrie est deffendue et prohibee/ est
tant de foys tumbe en idolatrie/ que il
est impossible le penser: come il appert au
livre des Juges/ au livre des Roys/
de Paralipomenon/ de Jeremie/ et autres
Prophetes. Voire et non pas les
plus petis et moins scavans: mais aussi
les principaulx et souverains du peuple:
comme on voit de Salomon/ de Jeroboam/
et plusieurs autres. Le plus
souvent soubz couleur et apparence de
bien/ et quelque devotion: par telle sorte
que a grande difficulte on eust sceu rejetter
une telle adoration/ n'eust este une
maxime/ que tout fidele doibt avoir
plantee et totallement enracinee en son
coeur: de laquelle se il se laisse destourner
pour quelconque raison que ce soit/ incontinent
il tumbera en grandz inconveniens/
et infiniz erreurs. La maxime et
reigle tres certaine est/ que nous ne debvons
point faire ce qu'il nous semble bon:
mais ce que la parolle de Dieu dit. A
laquelle il ne fault jamais rien adjouster/
rien diminuer ou changer: combien
que tout le monde sentist l'opposite. Car
il est escrit: Ne vueillez cheminer es
commandemens de voz peres/ ne gardez
point leurs jugemens: ains cheminez en
mes commandemens/ et gardez mes jugemens
dit le Seigneur. Autrement tout va
a perditions/ tout tumbe en erreur/ mensonge/
et deception/ et a bon droict. Car si
on laisse la vie il fault cheoir en la
mort: si on delaisse verite/ il fault necessairement
tumber en faulsete. De
cecy nous avons ung merveilleux exemple/
du serpent d'aerain que Moyse par
l'ordonnance de Dieu leva aux desers:
affin que en le regardant/ le peuple qui
estoit picque de la morsure des serpens
bruslans/ fust preserve de la mort: lequel
serpent leve en hault estoit la figure
de Jesuchrist/ qui pour nous a este attache
et leve au boys: comme luy mesme a
dict et expose a Nicodeme.
Or pensez combien iceluy serpent d'aerain
devoit estre estime a tout ce peuple.
Premierement il ne avoit point
este faict par invention d'homme: mais
par l'ordonnance de Dieu. Secondement
au seul regard d'iceluy/ ilz estoient preservez
de grandz perilz et dangereux
maulx/ que vouldriez vous plus? Et de ce
la par succession de temps/ pour telles raisons
qui semblent et sont fort belles/ fort apparentes
et plaisantes a la chair: il advint
que on le vint a encenser/ et publicquement
honnorer: ainsi que maintenant on
faict parmy les temples et monstiers les
statues et images. Et pensoient tres
bien faire leur debvoir/ attendu les choses
predictes. Laquelle chose dura et fut
continuee longuement jusque au temps
du bon Roy Ezechie. Lequel mene par
l'esperit de Dieu le feist rompre et destruire:
non pas certes sans murmure
de plusieurs: mais le bon Roy regardoit
cela que Dieu avoit parle et ordonne:
non pas ce que la multitude vouloit et desiroit:
dequoy il est loue et approuve.
Or est il ainsi que Dieu ne avoit
point dict que on le adorast/ et que on le
encensast: mais seullement que on le regardast.
Et pourtant que ilz avoient adjouste
a ceste simple parolle de le regarder/
que aussi il fust encense a bon
droict le sage Roy/ le feit destruire et
comminuer. Qui auroit maintenant
ung image tel qu'il estoit/ c'est a dire
au regard duquel tant de vertus
fussent faictes. Vrayement il seroit
bien encense/ bien vestu/ bien pare/ on luy
viendroit de bien loing apporter offrandes
et chandelles/ veu que on en faict
tant pour paovres images que jamais
Dieu ne ordonna: mais au contraire que
il a grandement deffendues.
Toutesfoys pour eviter trop grande
digression: je vous prie/ dont est venu
ceste entreprinse/ dont a procede ceste audace/
de lever en hault et monstrer au
peuple ung peu de pain pour le faire
adorer? Attendu que Jesuchrist jamais
n'en parla. Et aussi les apostres quand
de sa propre main il leur bailla/ ne le
adorerent point: mais seulement le prindrent/
et mangerent: ainsi qui leur disoit
simplement: Prenez mangez. Et ne leur
disoit point/ Regardez/ adorez. Certainement
ceste adoration est invention humaine/
qui prophane les choses de dieu.
Las quand sera ce que Dieu nous suscitera
ung Roy/ semblable a Ezechie:
lequel en la vertu de Dieu destruira/
et entierement dissipera toute idolatrie.
Le Seigneur en sa misericorde
vueille regarder son paovre peuple/
et en sa puissante main de toute idolatrie
le delivrer et purger. Amen.
De parler pour cest heure de leur
transsubstantiation/ je m'en deporte:
car c'est une chose folle/ inventee et songee
par gens ocieux/ qui jamais n'ont
tenu compte de sainctes escriptures.
Aussi les sainctz apostres/ et serviteurs
de Dieu. Les peres de la premiere eglise
n'ont point ainsi parle: mais ceulx
icy avec leurs chaperons sont plus scavans
que sainct Jehan/ Sainct Luc/ Sainct Marc/
Sainct Matthieu/ Sainct Paul/ et les autres
pleins de foy et congnoissance de Dieu.
Neantmoins (et ne leur desplaise) il
vault mieulx estre estime fol avec
Sainct Paul/ que ainsi grand clerc/ avec
tant de sophistes.
Quant a la Messe/ on scait bien dont
elle est procedee: et ne fault pas grand
esperit pour congnoistre que ce n'est point
ordonnance de Dieu: mais seulement
invention humaine/ pleine de ceremonies/
qui peu a peu par succession de temps
a plusieurs foys et de plusieurs personnages/
a este ainsi composee/ et amassee:
au lieu de la saincte Cene de Jesuchrist/
par la curiosite des hommes/ et
aussi par l'insipience des ignorans: car
ignorance a este et est tousjours mere de
idolatrie/ supersticion/ et impiete.
Qu'il soit ainsi/ Platina le monstre
assez en son livre/ de la vie des Pontifes/
quand il parle de Sixte premier
de ce nom/ la ou il dit/ que Celestin ordonna
L'introite: Gregoire/ Kyrieleyson:
Telesphorus/ Gloria in excelsis:
Gelasius/ les Collectes: Jerosme
L'epistre et L'evangile. Alleluya a este
prins de l'eglise de Jerusalem. Le Symbole
(que nous disons le Credo) du Concile
de Nicene: il s'entend pour la premiere
partie contre Arrian: car la derniere
partie/ depuis ce lieu la/ Et in spiritum
sanctum dominum/ est prins du
Concile de Constantinople contre Macedonius.
Pelagius se advisa le premier
de la commemoration des mortz:
et est celuy qui plus a remply et engresse
ceste Messe de richesses/ ainsi que maintenant
on congnoist. Leon .iiiᵉ. a adjouste
L'encens. Sixte premier de ce
nom/ le Sanctus. Innocent premier
de ce nom/ inventa baiser la Paix. Sergius
ordonna le Agnus dei. Et ainsi du
demeurant: comme des vestemens/ ablutions/
luminaires/ sonneries de cloches
instrumens de musique/ et choses semblables.
Lesquelles choses seroient
trop longues a reciter: mais j'ay bien
voulu briefvement toucher cecy/ affin
que on entende que Jesuchrist et les Apostres
n'ont point ainsi dict/ ainsi faict
ou enseigne: et que tout cecy est invention
humaine/ pour plus a son aise passer
temps/ sans peine ne labeur/ sans estude
ou erudition. Et pour tout dire/
affin que les sacrificateurs en jouant et
chantant/ puissent vivre sans soucy.
Voicy le mal qui tant les estonne se ilz
leur fault estudier/ ou travailler/ ou
rabaisser leur estat. Et pourtant ilz
maintiennent ceste Messe/ autant qu'ilz
peuvent/ allegans le temps passe/ leurs
peres/ et la coustume. Mais en ung
mot je respondz/ que on doibt suyvir verite:
non point coustume/ combien longue
quelle soit/ si elle n'est entierement
fondee en verite.
Et pourtant en la vertu du nom
de Dieu/ je supplie et humblement requiers
a tout le monde/ Signantement
aux seigneurs/ princes et Roys qui portent
le nom de Dieu/ duquel tiennent le
glaive et la puissance: avoir icy regard
pour dignement exercer leur office/
qui est sus tout d'avoir l'honneur de
Dieu a coeur/ deffendans les innocens
et punissans les malfaicteurs: ainsi
que la parolle de Dieu ordonne.
Car l'office d'ung bon Prince/ est de avoir
la loy de Dieu en son coeur escrite/ sans
quelle parte jamais de luy: pour par icelle
justement regir et gouverner le peuple
qui luy est baille en charge. Et sur tout
en grande vigilance avoir regard sus
les officiers de son royaume/ singulierement
sus ceulx de sa maison: car d'iceulx
principallement depend le bien
ou le mal de tout le peuple: et non seulement
cela/ qui est grand chose: mais
aussi l'honneur ou la confusion du Prince
et de tous les siens. Que s'il advient
aucun estre constitue en puissance ou
auctorite/ qui soit ambitieux ou avaricieux/
desirant son propre bien et gloire/
tout ce qui fera/ tout son conseil/ tout
ce qui pensera et dira/ sera totallement
pour parvenir a ses fins. Voire mais
par telz moyens que bien difficile est s'en
appercevoir. Et bien souvent le dernier
qui le congnoit c'est le Prince: car telles
gens par fictions/ palliations/ et couleurs
feinctes/ entretiennent et endorment le
Prince tellement qu'il est comme captif
entre leurs mains: et ce pendant ilz
scavent bien faire leurs besongnes.
Telz personnages soient grans Maistres
ou petis/ sont traistres a Dieu/ au prince/
et a tout le monde. Et par iceulx vient
toute desolation: car soubz l'ombre de
quelque cent ou cinquante mille/ ou
autres plus gros presens qu'ilz scavent
bien secretement empongner/ ilz coppent/
ilz taillent ilz font/ ilz desfont/ ilz rompent/
ilz cassent/ ilz traictent appoinctemens/
conjunctions/ et alliances telles
quelles/ ainsi que bon leur semble. Je dis
bon/ pour eulx: car a cela tend toute
leur estude/ et n'ont jamais autre soucy.
O a la mienne volunte que tous
Princes et Roys/ eussent tousjours devant
les yeulx/ le conseil qui fut donne
au bon serviteur de Dieu Moyse/ par
Jethro: lequel dist en ceste maniere:
Escoute mon conseil/ et choysis de tout
le peuple homes vertueux et craingnans
Dieu: ausquelz soit verite/ et qu'ilz hayent
avarice. Et d'iceulx constitue officiers/
capitaines et centeniers/ cinquanteniers
et dixeniers/ qui rendent droict au peuple
en tout temps et a toute heure. Et s'il est
question de quelque grande chose/ tu en auras
la congnoissance/ iceulx jugeront
tant seulement les petites choses.
Voicy certes ung conseil de Dieu:
lequel s'il estoit bien observe des Princes
et seigneurs/ ilz seroient en felicite
divine et humaine.
La somme du conseil pend principalement
en deux choses. La premiere est/ que
personnages amateurs de verite (lesquelz
ne sont aucunement avaricieux)
soient constituez en maistrise/ en office/
et auctorite. Car s'ilz sont appetans gloire/
vindicatifz/ ou avaricieux/ Dieu
scait come le monde sera gouverne: car
il est escrit: que les dons aveuglent les
yeulx/ mesme des sages. Et Salomon
dit que l'homme avaricieux destruira
la cite: c'est a dire/ le peuple qui habite
en la cite. Et pour dire en ung bref
mot/ rien nest plus cruel et dangereux
que ung avaricieux constitue en autorite.
Lequel certes on peult
bien congnoistre/ quand on le voit n'avoir
jamais contentement/ et quelque bien
que le Prince luy face jamais n'est plein
et rassasie/ tousjours aspire a plus grandz
choses/ tousjours desire estre plus hault
monte/ et sans cesser previent et empesche
tous autres/ autant qu'il peult: voire
qui trop mieulx valent que luy.
La seconde chose principalement touchee
en ce divin conseil de Jethro/ est que
le Prince se rende facile pour entendre et
escouter les causes et affaires de son
paovre peuple: duquel il doibt estre
vray pere. Et que on ayt acces a luy
pour luy donner entendre les affaires/
autrement que pourront devenir les
paovres gens/ ainsi delaissez du Prince/
en la main et puissance des officiers?
Et certes si jamais fut besoing
et grande necessite de avoir acces facile
aux Princes et Roys: c'est maintenant/
tant pour l'iniquite de plusieurs officiers/
que pour la cause qui de soy est
tant ardue/ et tant digne de estre examinee
et congneue des Princes que
jamais nulle ne le fut plus.
Il n'est point question seulement des
biens ou de la vie des hommes qui en
tant de lieux sont traictez pirement que
ne seroient paovres brebis des loups
pleins de cruaulte. C'est horreur non
seulement le veoir: mais aussi le dire
et penser.
Mais il est question de la cause/ affin
que Dieu ne soit point ainsi blaspheme/
et verite tant malicieusement supprimee.
Si quelcun parle ung seul
mot de verite/ il est crye hereticque.
Voila la deffense des iniques/ sa cause
sera ventilee a part et en secret/ affin
que on n'en puisse rien congnoistre.
Je pose bien que le Prince dira de bouche
que on face justice/ toutesfoys cela
pour sa descharge devant Dieu ne suffist
point. Car soubz l'ombre d'ung tel
mot/ les iniques exercent leur maligne
volunte/ les innocens sont opprimez/
et verite cachee.
Salomon quand il s'est gouverne
par la sagesse de Dieu il a prospere/ et
faict les plus excellentz jugementz/ que
on puisse trouver avoir este faictz/
prestant l'aureille a tout le monde/ ung
chascun avoir acces a luy/ sans aucune
acception de personnes/ ne croyant rien
de legier/ faisant droict et justice a tous.
N'estant point comme aucuns (peut
estre) qui regnent en ce present temps/
ausquelz jamais on ne peult avoir
acces pour exposer et dire son cas/ lesquelz
devroient souvent penser que ung
tel Roy si noble/ tant riche/ tant excellent
et magnificque/ a bien voulu luy
mesme ouyr la cause de deux putains.
Car il congnoissoit bien que cela ne vient
point de la puissance/ ne de la volunte
des hommes qui sont sur la terre/ que ung
seul homme soit tant crainct/ honnore/ et
obey: mais que c'est la vertu et puissance
de Dieu qui commande et veult que les
Roys soient honnorez et obeys. Et pourtant
il vouloit honnorer celuy par qui
il regnoit/ et estoit ainsi exalte. Car si
raison veult que ung chascun en ce monde
honnore son superieur: combien plus
doibt on honnorer le Dieu Eternel/
tout bon/ tout sage/ et seul tout puissant?
Et si la cause de deux ribauldes
luy a este tant precieuse que
luy mesme la ouye: combien plus devroient
maintenant les Roys eulx mesmes
ouyr la cause de L'evangile/ qui certes
est la cause de Dieu vivant: non
pas la commettre ainsi a la volunte je
ne scay de quelz enchaperonnez/ et autres
personnages qui sont a verite trop mal
affectez: lesquelz sont juges et partie?
Sachent et entendent tous Princes
et Roys que le sang innocent ainsi iniquement
respandu sera requis de leurs
mains/ et ne leur suffit point veoir
par les yeulx d'autruy/ ne ouyr par
les oreilles d'autruy: mais eulx mesme
doyvent ouyr et entendre la cause/
signantement quand elle est de si grande
importance. Et comment ne ont ilz
horreur de abandonner et livrer/ les humbles
aux orgueilleux/ les paovres
aux puissans/ les sobres aux yvrongnes/
les serviteurs de Jesuchrist aux
serviteurs de L'antechrist/ pour estre
ainsi tuez/ meurtris et bruslez? Est ce
bien faict leur devoir et office?
A tout le moins se ilz feissent autant
pour Jesuchrist qui est leur souverain
Roy comme feist le Roy Achab
pour son dieu Baal/ qui assembla
tout Israel et tous les sacrificateurs
contre Helie/ ilz feroient leur office.
C'est/ que ilz feissent assembler les
evesques/ les docteurs et autres persecuteurs/
contre ceulx qui sont ainsi
persecutez/ et que ung chascun fust ouy en
sa raison/ sans aucune faveur. Alors
facilement on congnoistroit ceulx qui
usent de verite/ et qui auroit droict ou
tort: et seroit le peuple en paix edifie/
et n'y auroit plus de murmure ne de
scandale. Et seroit la suspicion et remors
de leurs consciences ostee: car
quelque chose qu'ilz facent/ il ne peult
estre qu'ilz ne soient doubteux de quelque
chose en leur coeur: Voire se ilz ne sont
totallement alienez de Dieu/ et mis
en sens reprouve/ ce que dieu ne permette.
Maintenant droict divin et humain
est viole/ toutes choses quasi pour la
plus part sont faictes oblicquement
en la haine de l'evangile.
Que ne faict on a tout le moins
ainsi que porte la loy? c'est que en matiere
et chose de la foy fault avoir resolution
de Concile. Et ou sont maintenant
les hommes tant impudens qui contredisent
a cecy/ et refusent le concile?
comme ainsi soit que oncque ne fut temps
depuis que le monde est cree/ auquel il
ayt este tant necessaire que il est maintenant/
pour mettre toutes choses en bonne
unite. On ne scait que devenir/ on
ne scait que faire/ on ne scait ou se trouver/
tant est le monde divise. Il n'est
pas maintenant seur et loysible a ung
homme de vertu et de scavoir/ de parler
ung mot de verite/ pour la crainte de
ses espoventables bestes qui ne desirent
que le sang.
Illustres et nobles princes/ que ne
donnez vous ordre a cecy? A vous il
appartient/ c'est vostre droict office.
Contraingnez ceulx qui vous devroient
prier de tenir le Concile/ c'est une chose
que inevitablement est necessaire. Quoy
qu'il tarde il fault qu'il soit faict. Et ne
fault pas penser que tous les sages humains
qui sont soubz le ciel puissent empescher
ung tel acte/ par persecutions
tant griefves qu'ilz puissent estre/ ou par
impostures et mensonges: car la main
de Dieu y est. Ce n'est point en ung
lieu/ en une ville/ pays/ ou royaume
seulement/ c'est par toute la terre. Et
pour la mort d'ung/ ou deux/ ou troys
en quelque lieu/ voire de mille et mille/ on
ne mettra pas fin a cecy/ il n'est possible/
et en cela ne faict on que provocquer
la vengeance et fureur de Dieu.
Or si apres le Concile tenu (lequel
se tiendra quoy qu'il tarde) le droict se
treuve de la part de l'evangile: c'est a dire
de la part de ceulx lesquelz pour l'evangile
de Jesuchrist sont persecutez/
comment se pourra reparer l'offense? il
ne sera pas temps de s'en repentir/ on ne
resuscitera pas les mortz pourtant/ et
n'en demourera pas ainsi la chose. Car
le sang espandu a tort/ sera tousjours
requis/ et n'y aura point d'excuse: veu
que on est assez admonneste.
N'est ce pas merveilles que les sacrificateurs
eulx mesmes confessent
bien et disent/ que il y a beaucop d'abuz
et toutesfois ilz n'en ont encore point
corrige ung seul iotta? mais qui plus
est vont tousjours de mal en pis/ on
le congnoist/ et n'y met on point d'ordre.
Parquoy il est bien a craindre qui survienne
quelque gros esclandre/ se bientost
on n'y remedie.
Pourvoyez y Princes chrestiens
par tous moyens/ bons et raisonnables:
ne permettez plus verite estre ainsi conculquee/
ne permettez plus les paovres
de Jesuchrist estre ainsi affligez et tormentez:
lesquelz certes sont si cruellement
traictez par ceulx a qui ilz sont livrez/
que tout le monde de grosse paour
devroit trembler. Que ne assemble
on le Concile veritable et legitime/ a la
declaration duquel bien humblement et
de bon coeur tous amateurs de verite
se submettent? Et certes il est bien
evident que ces persecuteurs ont le tort/
puis qu'ilz craingnent/ qu'ilz resistent
et contredisent au Concile. Et pourtant
o princes de equite/ faictes cesser leur
fureur/ a tout le moins jusque a la
determination d'iceluy: et qu'il ne leur
soit pas concede pour ung seul mot/
de ainsi exercer leur forsenerie/ sur
tous ceulx qui leur plaira.
C'est chose admirable qu'il ne soit
pas licite au peuple chrestien/ de faire
autant pour les paovres ames rachetees
du sang de Jesuchrist comme il est
licite de faire pour les bestes brutes.
Si on voyoit ung loup aux champs
pres ung troppeau/ il seroit licite de
cryer et de faict/ chascun cryeroit apres
sans aucune reprehension. Helas on
voit tant de loups/ de seducteurs/ et
abuseurs qui seduysent et tiennent en
tenebres et damnation le paovre monde.
Ne oseroit on donc cryer apres/ et parler
a l'encontre/ vrayement c'est tout le
moins que on scauroit faire. Et pourtant
de ma part (si Dieu me ayde)
je cryeray/ je escriray/ et feray tout ce
que je pourray/ jusque a la mort/ et jamais
ne cesseray tant que on y aura
pourveu: et ainsi feront (j'en suis seur)
plus de cent mille autres avec moy.
La clameur principale o tres chers
freres/ est de se prosterner en la presence
de Dieu et profundement humilier en
prieres et oraisons. Par lesquelles sans
cesser luy fault demander que en sa
grande misericorde et infinie bonte/
luy plaise visiter son paovre peuple/
le retirant de tout erreur/ de tenebres/
de faulsete et mensonge.
Prians aussi tous d'ung coeur et
humblement requerans le Seigneur
de tous seigneurs/ le dominateur et
prince de tous les Roys de la terre/
qui tient et possede leurs coeurs/ que
il luy plaise totallement incliner leurs
voluntez et esperitz a desirer/ poursuyvre/
et parfaictement aymer toute
verite de Dieu: affin qu'il soit par
eulx honnore et exalte/ et que le peuple
qui leur est commis/ soit conduict
par la voye et chemin de salut en toute
paix et charite/ ainsi que il appartient/
Le tout a l'honneur et louenge
du Seigneur: auquel et par lequel
nous vivons et toutes choses consistent.

A cecy nous admonneste et exhorte
le sainct Apostre/ disant ainsi: Donc
je vous supplie que devant toutes
choses on face supplications/ oraisons/
petitions/ actions de graces
pour tous les hommes/ pour les Roys
et tous ceulx qui sont constituez en dignite:
affin que menions vie paisible
et tranquille/ en toute sainctete et chastete.
Car ce est bon et aggreable devant
Dieu nostre sauveur qui veult que
tous hommes soyent sauvez/ et qu'ilz
viennent a la congnoissance de verite.
Dont Dieu pere de misericorde
nous doint a tous la grace. Amen.
Recte judicate filii hominum.
Psal.57.
Acheve de Imprimer le .xviᵉ.
jour de Novembre.
1534