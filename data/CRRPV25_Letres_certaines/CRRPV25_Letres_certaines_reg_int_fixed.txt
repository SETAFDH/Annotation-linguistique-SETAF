
¶ Letres certaines d'aucuns
grandz troubles et tumultes advenuz
a Geneve/ avec la disputation faicte
l'an .1534. Par monsieur nostre Maistre
frere Guy Furbiti/ docteur de Paris en
la faculte de theologie/ de l'ordre de sainct
Dominicque/ du convent des freres
prescheurs de Montmellian. A l'encontre
d'aucuns qu'on appelle
predicantz/ qui estoient
avec les Ambassadeurs
de la seigneurie
de
Berne.
Ephesiens.vi.
¶ Vestez vous de l'armeure de Dieu:
affin que puissiez estre fermes contre
les embusches du diable.
¶ L'imprimeur au lecteur.
UNG
Notaire demeurant
a Geneve/ apres
avoir bien et entierement veu/
ouy/ et selon la pure verite
redige par escript aucuns tumultes/ contradictions/
et les disputations qui sont
ensuyvies/ a cause d'aucuns articles publicquement
preschez par nostre Maistre
Furbiti/ qui preschoit alors les adventz
en ladicte cite: Il envoya icelles letres a
ung sien amy et compaignon de Vienne.
Lequel comme mon familier amy me les
communiqua. Et moy voyant la chose estre
d'importance/ veu et considere le gros bruyt
qui couroit par tout de Geneve/ comme
nostredict Maistre Furbiti triumphoit de
prescher/ disputer/ et en grande hardiesse
resister aux Lutheriens: trouvay le moyen
d'avoir lesdictes letres missives/ lesquelles
scachans estre certaines et veritables/ accordantes
avec le tesmoingnage de plusieurs
gens de bien qui avoient este presentz
a toutes les choses contenues en icelles:
les ay voulu fidellement imprimer
sans y adjouster/ ne diminuer aucunement.
A celle fin que tous puissent veoir et congnoistre
(comme s'ilz eussent este presentz)
toutes ces grandz nouvelles de Geneve/
que tant on desire scavoir. Et que ung
chascun face son bon proffit desdictes disputations/
et soit mieulx advise cy apres.
Car plus facilement se peult on garder
des coupz que l'on voit venir de loing/
que de ceulx desquelz l'on ne s'en donne
garde. Quant aux noms dudict escrivain
et de son compaignon auquel il escrivoit/
je ne les ay icy voulu mettre pour bon
respect. Car je ne desire point nuyre/ fascher/
ou porter dommage a aucun: mais
proffiter a tous. Peult estre que iceulx
n'auroient a gre/ que leur amitie et familiarite
privee/ ensemble leurs noms fust
ainsi publies. Touchant les noms des
predicantz/ contre lesquelz disputoit ledict
docteur: il semble que l'escrivain par
aucun respect ne les a voulu nommer/ favorisant
aucunement audict docteur: combien
que icelle faveur ne l'a point empesche
de escrire la pure verite de tout ce qu'il
avoit veu et ouy tant d'une part que d'autre
ainsi qu'est advenu. En quoy s'est demonstre
homme de bien. Et pleut a Dieu que
ung chascun escrivit et racompta ainsi toutes
choses selon la verite/ sans pendre d'ung
coste plus que de l'autre: affin que la partie
qui auroit tort/ ne se peult excuser disant
qu'on eust cache une partie ou la moitie
de ses droictz et allegations. Et que par
faulx rapportz l'on ne vint a juger d'ung
injuste jugement/ le bien estre mal/ et le
mal estre bien: le droict estre tort/ et le tort
estre droict: Mais par fideles et entieres
relations de toutes les raisons/ defenses/
et allegations produictes par les deux
parties/ ung chascun peult congnoistre
et discerner le bien pour l'ensuyvre et enseigner
a tous/ et le mal pour l'eviter et en
destourner les autres. Ainsi faisant tout
se porteroit tres bien/ et ne courroient point
tant de mensonges et menteurs de tous
costez entre le peuple/ qui portent moult
grand dommaige/ et peuvent estre occasion
de une grand ruyne a la chose publicque.
Toy donc amiable lecteur/ je te prie
de bien entendre et examiner toutes choses
avant que juger soubdainement. Et
tu congnoistras que je n'ay point tache a
mon gaing et proffit temporel: mais a te
faire plaisir et service de tout mon pouvoir.
Te disant a Dieu/ auquel je prie
te donner entendement/ constance/
et vertu de bien maintenir
sa saincte foy catholicque
jusques a la fin/
pour parvenir ensemble
en la gloire
de paradis.
Amen.
MOn
frere et meilleur amy apres
m'estre recommande a vous de
tres bon coeur/ j'ay receu voz
letres/ et de mon pouvoir ay
faict ainsi que m'avez escrit. Et affin que
vous puissiez faire plaisir a Messieurs
qui voluntiers oyent ce qui est faict en autre
part: j'ay prins peine d'avoir tout au
vray ce qui a este faict en ceste ville de quoy
il est si grand bruyt/ a cause de la dispute
faicte ces jours passez. Et pour entrer
en matiere Le samedy devant Noel arriva
ung de ces nouveaux prescheurs/ qui preschent
es terres de Berne: et le dimenche au
matin ung herault envoye de Messieurs
de Berne avec letres adressantes aux Syndiques
et conseil de Geneve. Sur quoy
les prestres firent leurs assemblees. Et le
procureur Fiscal de L'evesque fit faire commandement
de maison en maison/ qu'on
fust prest en armes pour maintenir la foy
et soy trouver a L'evesche/ ou convindrent
grand nombre tant de prestres que d'autres.
Et donnoit on a boire largement/ et chascun
promettoit faire bon devoir. Et cecy fut
faict tout le Dimenche et le Lundy jusques
apres disner/ puis tous sortirent de L'evesche
en armes ayans leurs bastons: et
vindrent en gros nombre a la place du Molart.
De quoy plusieurs disoient: Les
prestres et les moynes sont ilz venuz hommes
de guerre? fault il que pour ung homme
ilz soient ainsi armez? ne le pourroient ilz
par raisons et escriptures convaincre sans
venir aux bastons? De l'autre part/
avoir entendu la menee des prestres/ on retira
le prescheur du logis ou il estoit: affin
que violence ne luy fust faicte/ et fut en la
maison d'ung bourgeois de la ville/ en laquelle
se retirerent aucuns pour eulx garder
de l'entreprinse des prestres et se mirent
en ordre. Et avoir entendu que les prestres
avec grosse bende estoient au Molart/ ilz
sortirent en la rue en ordre: combien (comme ay
peu entendre) qu'ilz eussent este prie de ne
sortir point/ et de ne courir sus les autres.
Ce qu'on ne peult obtenir/ fors qu'ilz dirent/
que point ne feroient desplaisir a personne si
l'on ne couroit sus eulx. Personne n'eust
jamais pense/ que sans grosse effsusion de
sang le jour fust passe. Les deux parties
demeurerent longuement en ordre en leur
lieu. A la fin les Syndiques firent crier
et commanderent que ung chascun se retira.
Et ceulx de la part des prestres premierement
se retirerent. Car les autres disoient:
Nous ne demandons rien a personne/ et ne
les cerchons point. Pourquoy prennent ilz
les armes? que ne procedent ilz par justice/
et non par force? Puys que premiers sont
venuz/ premiers se retirent: ce qui fut faict.
En ces adventz preschoit ung homme fort
estime et bien scavant et hardy/ nomme nostre
Maistre Guy Furbiti/ docteur de Paris
religieux de sainct Dominicque/ preschant
et criant fort contre les hereticques modernes
comme il les appelloit: ayant fort belle
audience et sus tout des femmes. Et a cause
que nommement il avoit parle contre les
Allemans: disant que ceulx qui ne sont obeissans
au Pape/ et ceulx qui mangent la chair
es jours que l'eglise deffend/ sont hereticques:
et tout plein de gros motz/ ainsi come il est
fort hardy en ses sermons. A la requeste
de Messieurs de Berne/ qui demandoient
qu'il fust detenu pour avoir droict de luy
comme de celuy qui a tort les avoit blasme/
l'on donna des gardes audict notre Maistre:
mais il pouvoit prescher et aller avec ses
gardes. Et plus hardyment parla estant
garde que paravant/ criant fort contre ceulx
qui ne suyvoient noz predecesseurs/ qu'ilz
estoient hereticques/ meschantz/ et hors de la
foy/ disant: Ne vous souciez des gardes
qui me sont donnees. Car ce que j'ay presche/
je le maintiendray par la parolle de Dieu/
et ne vous troublez point. De quoy tout
le monde avoit bon espoir. Et ainsi prescha
toutes les festes de Noel. Et au jour de
L'an il donna les estreines/ come de coustume/
disant: que Dieu convertist les Luteriens:
et s'ilz ne se retournoient/ qu'il leur
donnoit les fievres quartaines/ qui veult
si prenne ces mitaines.
Le dimenche .iiii. jour de Janvier quatre
Ambassadeurs de Messieurs de Berne
arriverent pour agir et proceder contre ledict notre
Maistre. Et deux jours apres qui estoit
les Roys/ une grosse bende de gens bien en
ordre (qui avoient accompaigne ung des
trois Roys a l'eglise sainct Pierre) fit le
tour par la ville/ et disoit on que c'estoit la
bende des Evangelistes/ ainsi l'appelloit
on. Messieurs les Ambassadeurs desja le
Lundy avoient este a la maison de la ville
(qui fut le .v. jour de Janvier) et eurent les
.xxiiii. qui est le petit conseil. Le Mercredy
.vii. de Janvier les. cc. c'est le grand conseil.
Et aussi le Jeudy .viii. et au Vendredy .ix.
de Janvier nostre Maistre vint devant lesdicts
Ambassadeurs de Berne/ lesquelz au conseil
des deux cens exposerent comment le beau
pere present es adventz passez avoit presche certains
articles contre l'honneur de Dieu et de
leurs superieurs Messieurs de Berne/ les
blasmant et oultrageant/ et tous ceulx aussi
qui veulent suyvre L'evangile: et s'il le veult
nyer se offrans le prouver suffisamment.
Et si ledict prescheur (ainsi qu'il s'est offert
publicquement de vouloir maintenir par
la saincte escripture ce qu'il avoit presche) le
vouloit maintenir/ les prescheurs qui estoient
avec eulx preschans es terres de Messieurs
de Berne/ estoient prestz pour luy respondre/
et monstrer qu'il avoit mal parle et contre la
saincte parolle de Dieu. Et s'il pouvoit
maintenir son cas par la saincte escripture/
que Messieurs ne luy demandoient rien:
ains feroient grosse justice de leurs prescheurs
comme paravant avoient faict en leur ville/
des Jacobins qui avoient faict ung Dieu
nouveau/ ayant les playes au coste/ aux
piedz et mains/ faisans pleurer ung image
de nostre Dame. Et aussi de la femme qui
avoit faict bastir une eglise de notre Dame
des sept chaines ou se faisoient tout plein
de faulx miracles. Car Messieurs ne veulent
permettre qu'on enseigne autre que la
verite/ come la pure parolle de Dieu porte.
Le premier Syndique dist a notre Maistre:
Beau pere que dictes vous a ce que Messieurs
proposent? Nostre Maistre dist: Messieurs/
jamais je ne parlis et n'entendis de
parler contre l'excellence de Messieurs de
Berne/ lesquelz je tiens gens de bien/ et ne
vouldroye (comment qu'il soit) en dire mal.
Je vous prie que je sache ceulx qui vous
ont cecy raporte: Car pour vray Messieurs/
ilz sont meschans gens. D'autre part Messieurs/
je suis religieux et docteur de Paris.
Je ne puys et ne doibs respondre icy devant
vous/ qui n'estes point mes juges/
si je n'ay le congie et licence de mon prelat et
superieur. Autrement je feroye tort et injure
a tout mon ordre/ a la faculte de theologie
de Paris et a toute l'eglise/ rompant
les franchises/ droictz/ et libertez d'icelle.
Ung des Seigneurs de Berne luy dist:
Vous n'avez point prins congie et demande
licence a vostre superieur de parler contre la
verite/ et au son de la grosse cloche dire et
vous offrir de maintenir vostre cas devant
tous par la saincte escripture. Pourquoy
demandez vous maintenant son congie
et licence? Respondez comme vous estes
offert. Ung des prescheurs dist: Nostre
Maistre/ ou avez vous leu et trouve en la
saincte escripture/ que jamais prophete ne home
portant la parolle de Dieu soit apostre ou
autre/ mesme Jesus Christ aye demande
estre remis au juge spirituel? Ne scavez
vous que toute ame doibt estre subjecte au
glayve et a la puissance d'iceluy sans aucune
exemption? Jesus non seulement a respondu
au conseil des Juifz: mais aussi devant Pilate
. Sainct Pierre et Sainct Jehan ont respondu
au conseil/ et Sainct Estienne: aussi Sainct Paul
devant tous sans faire aucune difficulte/
estans plus prestz a respondre/ qu'on n'estoit
a les ouyr: et mesme quand Festus vouloit
remettre Sainct Paul en Hierusalem devant
ceulx qui avoient la congnoissance de ce qui
estoit faict au temple. Sainct Paul en appella
aymant mieulx respondre devant le juge temporel
et infidele que devant ceulx de Hierusalem
qui estoient spirituelz et jugeans selon la
loy de Dieu. Act.25. Pourtant maintenez
ce que vous avez presche/ ainsi que vous
estes offert. L'on ne vous veult point clorre
la bouche: mais icy ou devant tout le
monde l'on est prest d'ouyr voz raisons.
Nostre Maistre dist/ qu'il n'avoit rien
affaire avec ledict prescheur/ et qu'il alla dire
tel propos en france/ la ou par tout nostre
Maistre povoit prescher. A quoy ung
des Seigneurs luy dist/ que les porteurs de
mensonge avoient lieu par tout: mais la
verite de peu est receue/ et n'a este preschee
qu'en grand dangier de ceulx qui l'ont portee:
et plusieurs en ont este mis a mort come
l'on faict de present. Nostre Maistre continuant
son propos dist/ que de luy il ne vouloit
ne disputer ne respondre. Car il avoit
assez dispute a Paris/ la ou ne passent
point bestes. Et quand il seroit question
de disputer/ la il disputeroit et maintiendroit
son cas devant gens scavans/ docteurs
et autres. Et que ainsi que Jesus n'avoit
point voulu respondre devant Pilate
qui n'estoit point son juge/ ainsi il n'estoit
attenu de respondre devant juge seculier.
Et ce qui est dit/ que toute ame soit subjecte
a la puissance du glayve/ qu'il est dit
du glayve spirituel/ a qui tout le monde
doibt estre subject. Le prescheur dist: Notre
Maistre Sainct Pierre vous commande et a
tous/ de rendre raison a tout homme en benignite.
1.Pierre.3. Et exposant comment
on doibt obeyr au glayve/ dit: aux Roys/
Ducz/ et autres Seigneurs/ et non du glayve
spirituel. Et la chose est toute claire par
l'histoire de la passion/ que nostre seigneur
Jesus a respondu devant Pilate: et Sainct
Estienne/ et Sainct Paul/ et autres ne demanderent
jamais estre remis a Sainct Pierre/ ne Sainct
Pierre aussi ne demanda d'estre remis.
Mais promptement tous ont respondu/
ainsi que nostre Seigneur leur avoit commande/
leur promettant bouche et sagesse/
a qui tous les adversaires ne pourroient
resister. Luc.21. Parquoy ne doubtez de
respondre/ si vous avez presche la verite:
et maintenez par l'escripture ce que vous
avez presche. Et si vous avez dispute avec
si grans clercz et contre si scavans/ tant plus
facile vous sera de maintenir vostre cas
contre les petis. Et n'est assez d'avoir presche
et povoir prescher par tout: mais povoir
maintenir par la saincte escripture
ce qu'on a presche. Nostre Maistre dist/
que nullement il ne respondroit sans la
licence de son superieur/ et que il ne le povoit
ne devoit faire/ requerant (si l'on luy
demandoit rien) estre remis a son juge: et
que jamais n'avoit parle contre Messieurs
en appellant a tesmoings tous les assistans
petit et grand conseil.
Par le consentement des Ambassadeurs
de Berne/ ainsi que le conseil fut d'avis/
puys que Messieurs ne vouloient la cause
estre demenee que devant le petit et grand
conseil/ combien qu'ilz fussent priez de tout
le conseil de vouloir poursuyvre nostre
Maistre devant les officiers de L'evesque:
L'on alla vers monsieur le Vicaire/ L'official/
et le conseil Episcopal/ pour assister
ung ou plusieurs de eulx au beau pere.
Lesquelz ont refuse/ disans: que nullement
ne s'en vouloient messer/ fors qu'ilz vouloient
que nostre Maistre fust relache/ et
ce sur grosses peines. A la fin puis qu'il
n'y avoit autre ordre/ et que Messieurs
les Ambassadeurs instamment demandoient
justice/ affin qu'on ne fust en la ville
de Geneve sans justice: le Mardy .xxvii.
de Janvier Messieurs (comme paravant)
demanderent justice. Et nostre Maistre
adverty que personne des Ecclesiasticques
ne luy vouloit assister/ dit qu'il respondroit
le mieulx qu'il pourroit/ et ainsi a
respondu aux articles comme s'ensuyt.
¶ S'ensuyvent les articles proposez
par Messieurs de Berne/ qui ont
este preschez publicquement en chayere
dedans l'eglise Cathedrale de sainct
Pierre: et la response faicte sur iceulx
par nostre Maistre.
Le premier.
Qu'il y avoit quatre bourreaulx qui se
partirent la robbe de Nostre Seigneur Jesus
Christ/ et que iceulx sont encore de present:
les premiers sont les Allemans/ les
autres sont les Vaudoys/ les Arriens/ et
les Sabelliens.
Response de nostre Maistre.
Jamais je ne dis telles parolles: car je
ne sceuz jamais de quel pays ne quelles
gens estoient lesdictz bourreaulx/ et n'en
leuz jamais rien es escriptures.
Le second.
Ceulx qui mangent la chair le Vendredy
et Samedy sont pires que les Juifz/ Turcz/
et chiens enragez: et encore plus meschantz
ceulx qui les soubstiennent.
Response.
J'ay presche ledict article/ ainsi que la coustume
de France le porte. Toutesfois que par
cela n'entendz avoir blasme ne oultrage
l'excellence de Messieurs de Berne ne d'autre:
car je ne presche que a ceulx de ceste
ville.
Le troysiesme.
Les meschantz hereticques modernes ennemys
de Dieu traistres/ larrons et meurtriers
qui mangent la chair le Vendredy/
et ne veulent obeyr na Dieu ne au diable.
Response.
La coustume de ce pays et de France est
de n'en manger point le Vendredy et le
Samedy. Parquoy ay presche que ceulx
qui en mangent vivent mal/ et autant en
diroy je si je retournoye prescher/ combien
que je ne nomme personne.
Le quatriesme.
Tous ceulx qui lisent la saincte escripture
en vulgaire/ ne sont que paillardz/ gourmans/
et yvrongnes/ blasphemateurs/
meschantz/ meurtriers et larrons. Et ceulx
qui les soubstiennent sont meschantz: et
Dieu les punira.
Response.
Au pays de France est defendu/ parquoy
je l'ay presche. Toutesfois je n'ay nomme
personne: et n'ay dit qu'ilz fussent traistres/
meschantz/ larrons/ meurtriers/ et si ne le
vouldroye dire.
Le cinquiesme.
Gardez vous de ces hereticques Allemans/
come des ladres et pourris/ et ne conversez
point auec eulx n'en marchandise
ne autrement. Et n'ayez point d'alliance
avec eulx en leur donnant voz filles: car
mieulx les vauldroit donner aux chiens.
Response.
Je nye avoir presche ledict article.
Le sixiesme.
Nostre Seigneur disant troys foys a sainct
Pierre/ s'il l'aymoit/ constitua ledict sainct
Pierre et les Papes ses successeurs avec
toute puyssance ecclesiasticque. Au contraire
de quoy font ces meschantz hereticques
modernes de ceste nouvelle loy/
qui ne veulent obeyr ne au Pape/ ne aux
Cardinaulx/ Evesques/ Curez/ Vicaires/
ou Prestres. Telz qui ne veulent a
iceulx obeyr sont des brebis du diable et
marquez d'iceluy/ et sont pires que chiens
enragez/ meschantz/ traistres/ larrons/
meurtriers et brigans qui doyvent estre
mis au gibet.
Response.
Si je l'ay presche/ je l'ay presche tant seulement
au peuple de Geneve/ pour la correction
des vices. Et autre chose ne vous
en respondray.
Le septiesme.
Je suis detenu et garde a cause d'une sorte
de gens qui ne valent guaires.
Response.
Je n'ay point presche cela. Bien ay je dit
que ceulx qui me ont accuse envers Messieurs
de Berne/ n'estoient pas de grande
valeur.
Lesquelles responses faictes Messieurs
ont accepte ce qui a este confesse tant qui
faict pour eulx et non autrement/ demandans
estre admis a prouver ce que par la partie a
este nye. Disans oultre que Messieurs
leurs superieurs et eulx aussi sont ceulx
qui selon la parolle de Dieu usent des
bonnes creatures de Dieu/ les prenans
en rendans graces/ sans faire distinction
entre jour et jour/ et viande et viande: soit
Vendredy ou Samedy ilz mangent de la
chair/ et lisent les sainctes escriptures en
vulgaire/ et sont Allemans: desirans plus
obeyr a Dieu que au Pape/ des ordonnances
duquel comme contraires a Dieu/
et que tous les jours le Pape et les siens
reforgent/ ne tiennent compte: ayans assez
de suyvre et tenir ce que nostre Seigneur a
commande et ordonne. Lequel ilz tiennent
estre seul chef de l'eglise et grand et souverain
pasteur/ et a autre ne se veulent tenir
ne ouyr que ceulx qui purement portent
sa doctrine. Parquoy ilz entendent les articles
avoir este preschez contre eulx/ singulierement
en ce que le beau pere a dit:
tous ceulx. Et pour ce ilz reputent grosse
injure a eulx faicte/ demandans qu'il responde
s'il le veult maintenir et soubstenir estre
vray comme il l'a presche/ et come en preschant
s'est offert. A quoy notre Maistre a repondu/
que ce qu'il avoit presche il l'a faict par conseil
et prins des escriptures: et quand il seroit
devant son juge competant/ il respondroit ce
qu'il pourroit. Messieurs oyans ce ont
dit qu'il parloit mal. Car ce qu'il avoit presche
contre eulx/ luy ne personne du monde ne
scauroit monstrer qu'il soit ainsi par la saincte
escripture/ selon laquelle ilz ont chasse les
traditions et ordonnances repugnantes a la
parolle de Dieu/ prenans celles qui sont
contenues en L'evangile. Et pourtant s'ilz
estoient telz come les articles preschez portent
ilz auroient deservy grosse peine/ ilz demandent
que justice leur soit administree d'une
telle qu'il fauldroit estre faicte de eulx s'ilz
estoient telz comme les articles chantent/ pour
la grosse injure faicte a eulx. Et sur ce
fut concede de produyre tesmoings/ pour
prouver ce qui avoit este nye/ qui furent
produictz devant notre Maistre et la jurerent/
et fut requis nostre Maistre s'il vouloit
rien dire contre iceulx/ lequel respondit que
non. Messieurs demanderent qu'ilz fussent
examinez/ et que justice leur fust ministree.
Nostre Maistre aussi demanda que selon
qu'il avoit respondu aux articles que droict
et justice luy fust administree. Les tesmoings
furent examinez. Et le Jeudy
suyvant qui fut le .xxix. de Janvier Messieurs
les Ambassadeurs demanderent que
justice leur fust administree selon la confession
et les probations des articles/ comme
suffisamment constoit. Nostre Maistre
fut interrogue par Messieurs du conseil/
s'il vouloit autre chose dire ne proposer
pour ses deffenses ou contre les tesmoings.
Lequel dit qu'il n'entendoit (come plusieurs
fois avoit dit) de comparoistre comme en jugement
et devant son juge. Neantmoins qu'il
avoit souvenance de ce que Sainct Pierre a commande.
1.Pierre.3. qu'on soit prest de rendre
raison a ung chascun de sa foy. Et pourtant
il est prest selon la saincte escripture
et par icelle de vouloir respondre/ sans sortir
hors dicelle: priant humblement Messieurs
tous les assistans/ et singulierement
Messieurs de Berne/ qu'ilz prinssent tout
ce qui seroit dit en maniere de disputation.
Car mesme a Paris en Sorbonne l'on met
en avant beaucop de propos en disputation
qui semblent fort estranges. Et pourtant
prioit Messieurs de prendre tout en la bonne
part. Car jamais il n'entendit dire aucune
chose qui fut au desplaisir et deshonneur
de l'excellence de Messieurs de Berne/
et ne vouldroit aussi. Et Messieurs
sans deroguer a leurs droictz et action ont
voluntiers accepte/ que nostre Maistre
disputast/ et par les escriptures mist son
cas en avant. Et ung des Predicantz
dit parlant a nostre Maistre: Je remercie
Dieu/ qui vous a donne le coeur de vouloir
maintenir par la saincte escripture/
ce qu'avez presche et selon la doctrine de
sainct Pierre comment en aviez este requis
rendre raison. Puys qu'il est ainsi que nous
sommes tous faictz a l'image de Dieu et
que Jesus Christ est mort pour nous/ pour
l'honneur de ce bon pere qui nous a tous
creez/ pour l'amour de Jesus qui nous a
rachetez/ en cest affaire qui est grand et de
grande importance/ qu'on doibt bien peser:
Je vous prie qu'en toute doulceur et charite
parlons amiablement ensemble/ et ne
demandons que l'honneur et la gloire de
Dieu/ et l'edification de nostre prochain.
Et tant que puys vous supplie que ne parlez
autrement de la bouche/ que vostre coeur
porte et juge/ sans renverser l'escripture.
Ne taschons a surmonter et vaincre l'ung
l'autre: mais que la verite vienne en avant.
Car plus belle victoire ne pourrions avoir
que verite soit au dessus. Et de moy seroye
content qu'il m'eust couste la vie/ et
que verite fust congnue de tous. Tous
les assistans en furent consentans et vouloient
ainsi estre faict. Et nostre Maistre
commencea.
¶ La disputation faicte en la maison
de la ville de Geneve entre notre
Maistre Guy Furbiti/ docteur de
Paris/ et les Predicantz estans avec
les Ambassadeurs de Messieurs de
Berne/ assistans le petit et grand conseil
de la ville/ et plusieurs docteurs
en loix et en medecine.
Nostre Maistre.
Pour entrer en matiere/ affin que je monstre
ce que j'ay dit par la saincte escripture:
Je forme ceste question/ Utrum assavoir
mon: Si les prelatz de l'eglise peuvent ordonner
licitement aucune chose/ qui ne soit
contenue et commandee en la saincte escripture/
a quoy ilz obligent sur peine de peche
mortel. A laquelle question je respons
par une telle conclusion. Il est loysible
aux prelatz et pasteurs de l'eglise d'ordonner
et constituer ordonnances et constitutions
lesquelles ne sont contenues ne commandees
en la saincte escripture/ en obligeant
et astreignant a les garder soubz peine de
peche mortel. Et qu'il soit ainsi/ je le preuve
tant par le Vieil que par le Nouveau
Testament. Premierement il est escript au
Deutero. au .17. cha. Si difficile et ambiguum
etc. Laquelle autorite notre Maistre
leut en Latin en sa Bible qu'il tenoit/ et
puys la dit en Francoys ainsi: Si tu voys
le jugement estre difficile et doubteux entre
le sang et le sang/ la cause et la cause/
la lepre et ce qui n'est point lepre. Et tu
voys que les parolles des Juges dedans
tes portes varient: lieve toy et monte au
lieu que ton Seigneur Dieu aura esleu
et viendras au prestre du genre Levitique
et au juge qui sera en celuy temps/ et tu demanderas
d'iceulx qui te monstreront la
verite du jugement: et feras tout ce que te
diront ceulx qui sont constituez en ce lieuz
lequel le Seigneur a esleu/ et t'enseigneront
selon la loy d'iceluy. Et tu suyvras leur
sentence et ne declineras a la dextre ne a
la senestre. Mais celuy qui s'en orgueillira
ne volant obeyr au commandement du
prestre qui en ce temps sert a ton Seigneur
Dieu/ celuy homme morra par l'ordonnance
du juge. Et tu osteras le mal de Israel.
Et tout le peuple ouyant craindra: affin
qu'en apres personne ne soit enfle par orgueil.
Parquoy il appert/ que nostre
Seigneur a laisse sur la terre prestres et
juges/ ausquelz fault obeyr/ et qu'il y a en
l'eglise qui sont pour decider des grans
affaires/ soit de la foy ou des meurs/ come
est le Pape a qui fault par le commandement
de Dieu obeyr/ et tenir sa sentence.
Et ainsi il peult sentencier et ordonner/ combien
qu'il ne soit contenu en la saincte escripture.

Le Predicant.
Vous avez dit vostre cas. Je vous prie
ouyez patiemment/ et comme je vous ay
laisse dire ce qu'avez volu sans dire ung
seul mot. Permettez aussi qu'on parle.
La conclusion que vous avez mise/ est
contre la saincte escripture et loing de verite/
et ne l'avez prouvee. Car le passage
de Moyse contrevient a vostre conclusion/
ainsi que de soymesme se declaire/ en ce qu'il
est dict/ que le sacerdot c'est adire le sacrificateur
du genre de Levi/ lequel vous
exposez le prestre/ et le juge t'enseigneront
selon la loy. En quoy bien appert/ que
autrement ne peuvent et ne doyvent parler
ne enseigner/ comme grandement est defendu
de n'adjouster ou oster rien aux parolles
que nostre Seigneur a commande
par Moyse. Deutero.4. Et s'ilz faisoient
autrement/ ordonnans quelque chose de
leurs testes que la parolle de Dieu porte/
ne les fauldroit ouyr/ mesme quand ilz
feroient signes et prodiges comme il est commande
Deutero.13. commandant qu'on soit
adherant et suyvant Dieu ouyant sa voix:
et que celuy qui parle de sa teste meure de
mort. Et s'il est ainsi que soubz la loy baillee
par Moyse qui n'estoit que serviteur et au
temps des umbres/ n'estoit licite de rien
muer/ changer/ ne ordonner sur la loy/ et
oultre la loy: par plus forte raison au
temps de L'evangile revele par Jesus Christ/
qui est le filz demeurant en la maison eternellement/
au temps de la pleine revelation
de la verite/ il n'est loysible d'ordonner ne
de proposer autre que ce que Jesus a ordonne/
tellement que quand Sainct Paul ou
quiconque autre/ mesme ung ange du ciel
qui evangelizeroit autrement qu'il n'a este
evangelize/ que Jesus a ordonne/ qu'il soit
mauldict et execrable. Gala.1.
Nostre Maistre.
Vous ne tenez point de forme de disputation.
Nous ne sommes point icy pour
prescher. Je scay bien comment il fault disputer/
je suis docteur: et bien ay prouve que
puys qu'il fault obeyr a la sentence du
prestre Levitique/ aussi il fault obeyr au
Pape/ qui estoit prefigure/ et lequel representoit
paravant le prestre Levitique/ comme
je monstre en brief/ et ne suis si long
que vous.
Le Predicant.
Je vous ay ouy/ dictes tout ce qu'il vous
plaira: mais apres ouyez le texte/ Assez
monstre si le sacerdot le sacrificateur/ et le
juge peuvent faire ordonnances/ ne donner
sentence que selon la loy. Et vous adaptez
mal les figures. Car ce qui est dit du sacrificateur
Levitique/ n'est dit des prestres:
car ilz ne sont de la lignee de Levi/ ne aussi
les sacrificateurs Levitiques ne sont figure
des prestres. Mais ainsi come le sainct
esperit declaire/ Aaron et tous les souverains
sacrificateurs ont este figure de
Jesus/ qui est le sacerdot le sacrificateur
eternellement selon l'ordre de Melchisedec/
lequel n'a point de successeur vivant tousjours:
car il n'est point comme les Levitiques
qui par la mort ne povoient perseverer/
mais l'ung succedoit a l'autre comme Eleazar
a Aaron: mais Jesus tousjours vivant
a l'office sacerdotal eternellement/ et
ainsi que vivant Aaron/ autre n'a este mis
en sa place/ ainsi tant que Jesus est vivant
n'en fault point ordonner d'autre: veu qu'il
est plus digne/ puyssant/ et constitue par
serment/ et qu'il n'a besoing d'offrir tous les
jours/ ou tous les ans/ comme faisoient les
sacrificateurs de la loy/ offrans sacrifices
qui ne pouvoient effacer les pechez. Mais
par ung seul sacrifice il a sanctifie et consomme
eternellement les sanctifiez/ ce que les
autres ne pouvoient faire: car s'ilz l'eussent
peu faire eussent cesse d'estre offers. Mais
celuy de Jesus pourtant qu'il est parfaict/
n'a este offert que une foys/ veu que une
foys Jesus est mort/ et plus ne morra/ lequel
est entre non point en ung tabernacle
faict de main d'homme/ ne par sang des
bestes et estrange comme les autres sacrificateurs
selon l'ordre de Levi: mais il est
entre es cieulx par son propre sang apparoissant
devant son pere/ intercedant pour
nous/ comme conste pleinement par ce qui
est escript aux Ebrieux au .5.7.8.9.10.
Mesme toute celle belle epistre pleinement
nous monstre tous sacrifices pour salut
et redemption/ et tous sacrificateurs qui
offrent pour les pechez avoir cesse en Jesus.
Et par ainsi ne fault aller a autre sacrificateur/
ne tenir la sentence d'autre que
de Jesus. Lequel ainsi qu'il est esleu de Dieu
son pere pour estre souverain sacrificateur
eternellement tousjours vivant pour interceder
pour nous/ puyssant de sauver tous
ceulx qui par luy viennent a Dieu: semblablement
il est juge sus tous. Car il est
mort et est resuscite: affin qu'il aye seigneurie
sus les vivans et les mortz/ devant le
siege duquel fault que tous soient presentez.
Ro.14. Car le pere luy a donne tout le
jugement. Jehan.5. Parquoy par la figure
du sacrificateur Levitique et du juge/
appert que devons tous aller a ce tres grand
et souverain sacrificateur et juge constitue
sus tous. A quoy Jesus luy mesme nous
admonneste en Sainct Matth.11. disant: Venez
a moy tous ceulx qui estes chargez et travaillez/
et je vous soulageray. Car par
autre ne povons estre instruictz a salut que
par luy/ qui seul congnoit le pere/ et nul
autre fors ceulx a qui il le revele/ come audict
chapitre. est contenu. Le pere nous commande
aussi d'ouyr Jesus/ disant: Cestuy est mon
filz bien ayme/ ouyez le. Matth.17. Car
toute ame qui ne l'orra/ et ne suyvra sa parolle/
elle sera exterminee. Deutero.18.
Et s'il est ainsi que ce bon sauveur ne faict et
ne dit rien de soy/ mais seulement ce que le
pere luy a commande come il dit clairement:
Je ne fais rien de moy/ mon pere est qui faict
les oeuvres. Je ne parle point de moy: la
parolle que vous avez ouye n'est point a
moy/ mais a mon pere qui m'a envoye. Et
come mon pere m'a commande/ ainsi je fais.
Jehan.5.8.12.14: Comment l'homme mortel/
qui n'est du tout rien au pris de Jesus/ et
ne peult et n'entend au pris de la sagesse
et puyssance de Jesus/ osera en l'eglise de
Dieu pour le service de Dieu faire aucuns
commandemens et ordonnances/ ne proposer
autre chose que ce que clairement est commande
de Dieu et appertement contenu en la saincte
escripture/ puys que Jesus de si grande autorite
et puyssance ne l'a point faict: disant
n'estre point venu pour destruyre la loy ne
les prophetes/ mais pour les accomplir/ et
avoir acheve son oeuvre que le pere luy avoit
commande/ monstre qu'il failloit ainsi estre
accomply ce qui avoit este dit par les prophetes.
Matth.5. Luc.24. Sainct Paul ne
dit il point aussi qu'il n'enseigne autre que ce
que Moyse et les prophetes ont escript.
Act.26? et ne parle que ce que Jesus a faict
en luy. Ro.15. disant/ que quand se seroit luy
mesme ou ung ange du ciel/ qui annonceroit
autrement qu'il soit mauldict. Gala.1?
Parquoy assez est clair/ que nous devons
tenir a ce que Jesus nous a laisse: et qu'il
n'est loysible a homme de faire autres ordonnances
en L'eglise de Dieu quelque prelat
ne pasteur qu'il soit.
Nostre Maistre.
Ce que vous dictes/ ne faict rien contre ma
probation. Car ainsi qu'en la loy de Moyse
y avoit ung souverain prestre. Leviti.12.
Nombres.35. Ainsi il fault qu'en L'eglise
il y aye ung chef ung souverain/ auquel
il fault obeyr/ ainsi comme notre Seigneur commande/
disant: Que les Scribes et Pharisiens
sont assis sur la chayere de Moyse/
faictes tout ce qu'ilz vous disent. Matt.23.
Et comme aussi Sainct Paul le commande aux
Ebrieux.13. Obeyssez a ceulx qui sont preposez
et constituez sus vous. En quoy bien
appert/ qu'en L'eglise apres la mort de notre
Seigneur y a eu des pasteurs qui ont eu puyssance
de faire ordonnances et autres commandemens
qui ne sont point contenus en
L'evangile ainsi qu'il est necessaire pour le
proffit des Chrestiens/ et doit on tenir lesdicts
commandemens et ordonnances soubz peine
de peche mortel/ ainsi que Sainct Paul l'a presche/
commandant de tenir les traditions et ordonnances
des anciens qui estoient en Hierusalem/
ce qu'il n'eut faict si le peuple ne fut tenu de
les garder/ come il est contenu aux Act.16.
En quoy est tout clair/ que le siege Apostolique
de Romme a ung chef/ c'est le Pape/
qui aux choses doubteuses doit mettre fin/
et a puyssance de faire ordonnances et status
obligeans tous soubz peine de peche mortel/
et semblablement les Evesques en leurs
dioceses. Et pourtant la conclusion demeure
vraye et assez prouvee.
Le Predicant.
Vous dictes bien qu'il fault en L'eglise de
Dieu ung chef et ung souverain/ et qu'on
est tenu luy obeyr: mais vous le monstrez
mal/ et mettez ung autre que l'escripture ne
met. Car en l'escripture ne trouverez que
le Pape soit chef ne souverain en L'eglise:
mais Jesus qui est le souverain est le
seul chef et le seul espoux de L'eglise: veu
qu'il a l'espouse/ et estant du ciel/ il est sus
tous. Jehan.3. Il est le seul Maistre. Matthieu.23.
Le chef donnant salut a tout le
corps. Ephe.4.5. Et come assez a este monstre/
luy seul est le souverain sacrificateur
figure en la loy. Ebrie.7.9. A Jesus nous
fault obeyr come le pere commande. Matt.17.
Et ce qui est dit des Scribes et Pharisiens/
qu'il fault faire ce qu'ilz disent/ voire mais
qu'ilz soient assis sur la chayere de Moyse/
c'est qu'ilz disent ce que Moyse a dit. Autrement
s'ilz sont assis en la chayere de mensonge
et de mocquerie: ne se fault arrester a ce
qu'ilz disent. Ainsi ceulx qui enseignent
la pure doctrine de Jesus/ sont d'ouyr/ et
fault faire ce qu'ilz disent. Car autrement ce
ne seroit point l'homme qu'on mespriseroit:
mais Jesus duquel la parolle est proposee.
Mais s'ilz disent autrement/ s'en fault garder
comme des faulx prophetes et du levain
des Scribes et Pharisiens. Mat.7.16. Il
ne fault autrement entendre que le Sainct Apostre
commande obeyr a ceulx qui sont constituez
pour enseigner come pasteurs/ fors tant qu'ilz
preschent et enseignent purement la parolle de
Dieu/ autrement n'entrent en et par verite
qui est Jesus/ et ne sont pasteurs mais
larrons et brigans. Jehan.10. Car proposans
doctrine des hommes come ceulx qui defendent
le mariage/ et qui commandent qu'on se abstienne
des viandes que notre Seigneur a crees pour
en user en action de graces/ ont delaisse la
foy tenans doctrines des diables comme est
dit. 1.Timo.4. de quoy le Sainct Apostre commande
qu'on ne se laysse seduyre n'estre juge
en viande ne brevage n'en jour de la feste.
Coloss.2. Et n'est rien semblable ce qu'il commande
de garder Act.16. aux ordonnances
des homes. Car ce que les Apostres et anciens
avoient ordonne en Jerusalem/ avoit este commande
de Jesus: et ainsi par le Sainct esperit les
Apostres l'ordonnent/ come il appert Act.15.
En quoy assez est clair qu'il n'y a autre chef
souverain que Jesus: et combien qu'il y aye des
pasteurs ilz ne peuvent et ne doyvent ordonner
et proposer autre/ que ce que Jesus suffisamment
a ordonne et commande/ et ne le
fault corriger en adjoustant ou diminuant
a ce qu'il a commande.
Nostre Maistre.
Comment dictes vous que ce que L'apostre
commande qu'on garde/ a este commande en
L'evangile? ou trouvez vous que Jesus
aye defendu de manger du sang/ des choses
estranglees/ et des sacrifiees aux idoles?
vous n'en avez ung seul mot en tout L'evangile.
Car si Jesus l'eut defendu/ il n'estoit
ja besoing que les Apostres et anciens eussent
faict ce concil en Jerusalem pour le defendre.
Il suffisoit qu'il fut defendu de Jesus.
Mais pourtant que notre Seigneur Jesus
avoit baille la charge a Sainct Pierre/ disant:
Paistz mes brebis. Jehan.21. le constituant
chef de son eglise/ auquel avoit donne les
clefz du royaume des cieulx/ ayant aussi
estably l'autorite des concilz/ disant: que ce
qu'ilz lyeroient sus la terre/ seroit lye au ciel:
et ce qu'ilz deslyeroient en la terre/ seroit deslye
au ciel. En vertu de cecy Sainct Pierre avec
le concil ordonna les quatre articles contenus
en la defense faicte. Car Sainct Pierre
a eu puyssance/ et l'a laissee a ses successeurs.
Et aussi les sainctz concilz ont eu puyssance
de faire ordonnances/ qu'on est tenu de
garder soubz peine de peche mortel.
Le Predicant.
Sainct Pierre point ne presume de commander
ne faire ordonnance autre que ce que Jesus a
ordonne/ et ne veult charger le peuple d'aucuns
fardeaulx de constitutions. Mais appelle
ce tempter Dieu/ disant devant tous:
Que voulez vous tempter Dieu/ de mettre
charge sur les disciples que nous ne noz peres
n'avons peu porter? mais attendons par
la grace de Dieu d'estre sauvez come iceulx
Act.15. Parquoy la saincte assemblee des
Apostres et autres Chrestiens (qui estoient en
Jerusalem/ reprenans les prescheurs qui
avoient presche a ceulx qui par la predication
de Sainct Paul et Barnabas s'estoient convertis
d'idolatrie a Jesus/ qu'ilz devoient estre
circoncis et garder la loy de Moyse) escrivent
qu'ilz n'ont point este consentans/ et ne
veulent charger iceulx qui ont creu en Jesus
de l'observation de la loy de Moyse/ combien
qu'elle a este donnee par notre Seigneur.
Mais come umbre et figure de Jesus/ fors
qu'ilz se gardent du sang/ de l'estrangle/ de l'offert
aux images/ et de paillardise. Et cecy a
bon droict: affin que par leur manger/ ilz
ne scandalizassent leur prochain/ ce que notre
Seigneur a defendu. Matth.18. comme aussi
L'apostre le monstre aux Romains au .14.
et en la premiere aux Corinthiens.8. et .10.
Car plusieurs sans avoir esgard a leur
prochain les scandalizoient en mangeant/
ce qu'ilz ne devoient faire/ ains s'en garder
par le commandement de Jesus.
Nostre Maistre.
Quand il n'y eut autre que le scandale/ il ne
failloit ja faire pour ce ordonnance. Car
cessant le scandale/ on ne seroit point tenu
de tenir ceste ordonnance: mais Sainct Pierre
et le concil (come desia ay dit) selon la puyssance
que notre Seigneur leur a donnee luy commettant
les brebis/ et le constituant chef de
L'eglise luy donnant les clefz du royaume
des cieulx/ quand il dit: Paistz mes brebis:
En vertu de ce ont faict ceste ordonnance.
Et je vous demande/ puys que vous dictes
que cecy qui est commande de soy garder/ est du
commandement de Jesus qu'on ne donne point
de scandale/ si cessant le scandale il oblige et
qu'on le doyve tenir? Et respondez bref:
car vous estes fort long. Nous ne sommes
pas icy pour prescher/ mais pour disputer.

Le Predicant.
Je vous vouldroye prier que eussiez la
pacience d'ouyr/ comme l'on est prest de vous
ouyr si longuement qu'il vous plairra de
parler. Ce que vous dictes que le scandale ne
devoit esmouvoir les Apostres de defendre
qu'on se gardast de ce qu'ilz defendent/
puys que notre Seigneur l'avoit assez defendu/
certes il est tout au contraire. Car pourtant
que notre Seigneur l'avoit defendu/ come bons
serviteurs de Jesus ilz le devoient defendre/
monstrans la volunte du Seigneur come celuy
bien propose le commandement de Jesus/ qui
dit qu'on pardonne a ceulx qui ont faict injure
et tort. Ce qui est dit universellement
de remettre et pardonner/ s'il vient dire:
cestuy a dit tout plein de mal de toy/ pardonne
luy/ en ce faisant il ne donne point
nouveau commandement/ mais celuy de
Dieu. Ainsi les Apostres ont faict/ commandans
d'eviter scandale/ lequel cessant
plus n'est on oblige: non autrement que
quand mon frere a indigence suys tenu luy
donner de mes biens: et quand il n'en a point
de necessite/ l'obligation cesse. Et de ce que
demandez/ il est clair que maintenant ne
sommes obligez/ puys qu'il n'y a point de
scandale et personne ne dit que celuy qui mange
du sang peche. En quoy bien appert qu'en
ceste ordonnance rien n'oblige que le commandement
de Jesus/ c'est le scandale. Et cecy bien
devroit abbatre les cornes de tous Papes
et concilz et toutes leurs ordonnances. Car
s'il est ainsi que ce qui a este ordonne en ce
concil tant sainct des Apostres/ qui est contenu
en la saincte escripture/ que le sainct
esperit a ordonne/ n'a lieu et n'est tenu et ne
oblige fors que tant que le commandement de
Jesus astreinct/ et cessant l'obligation du
commandement de Jesus ceste ordonnance
n'oblige point. Par plus forte raison les
ordonnances des Papes et des concilz qui ne
sont enregistrees en la saincte escripture
come ceste/ et qui ne sont par le Sainct esperit si
expressement/ comment peuvent obliger a peche
si n'y a expres commandement qui commande
ce que les concilz ou Papes commandent?
Et ne fault que pour ce que notre Seigneur a commande
a Sainct Pierre de nourrir les brebis
d'iceluy Seigneur Jesus/ non de Sainct Pierre.
Car il dit: paistz mes brebis/ non les tiennes:
que par ce Sainct Pierre soit chef/ ne les
Papes que vous dictes successeurs de Sainct Pierre/
duquel ne tiennent rien. L'eglise n'a qu'ung
chef et une teste/ c'est Jesus vivant eternellement:
lequel a donne a Sainct Pierre et a tous
ceulx qui portent purement la parolle de verite
les clefz du royaume des cieulx/ qui ne
sont que L'evangile la parolle de Dieu/ et
tant que Sainct Pierre presche purement Jesus
filz de Dieu vivant/ L'evangile/ la pure parolle
de Dieu/ il a les clefz: et ceulx aussi
qui purement portent la doctrine de Jesus.
Et ainsi que par la parolle de Dieu ilz annoncent
la remission des pechez aux croyans
en Jesus/ qui delaissent leur mauvaise vie/
ainsi il leur est faict. Car puis qu'ilz parlent
la parolle de Dieu/ selon quelle contient
il est faict/ et declairans aux infideles endurcis
en leurs iniquitez/ le jugement et condemnation
de Dieu contenue en la parolle
de Dieu selon qu'ilz annoncent/ Dieu juge par
sa parolle. Et autrement ne peult l'homme
ouvrir ne fermer le royaume des cieulx/
pardonner ou retenir les pechez qu'en proposant
la parolle de Dieu/ come notre Seigneur
Jesus monstre en envoyant ses Apostres
prescher L'evangile a toute creature: et L'evagile
preschee/ ceulx qui croyent et sont baptizez
sont sauvez/ la est l'ouverture du ciel/ le
desliement/ et la remission des pechez avoir
par foy les coeurs netz et purifiez. Qui
ne croit point/ est condemne: la est cloz le
ciel/ le lyement/ la retention des pechez. Autrement
quand Sainct Pierre ne parle la parolle
de Dieu/ il n'a les clefz du royaume
des cieulx: mais est ung Satan ne scavant
point les choses de Dieu mais des
hommes/ comme Jesus luy dit Matth.16.
Et ceulx qui doyvent porter la parolle de
Dieu et ne la portent/ mais empeschent
ceulx qui la portent/ sont mauldictz comme
cloans et fermans le royaume des cieulx
devant les hommes/ et n'y entrent point/ et ne
laissent entrer ceulx qui y veulent entrer.
Matth.23. ilz ostent la clef de science sans
y entrer ne laisser entrer ceulx qui y veulent
entrer. Luc.11. Et autrement L'eglise ne
peult lyer ne deslyer sinon en apportant la
parolle de Dieu. Et personne des serviteurs
de Dieu jamais ne s'appella chef de L'eglise/
et n'a este baille ce nom qu'a Jesus.
Car sainct Pierre ne s'appelle ne Pape ne
souverain: mais simplement Apostre/ prestre/
come il a escript en son epistre/ disant:
Les prestres qui sont entre vous/ moy qui
suys prestre je prie nourrissez tant qu'il est
en vous le troppeau du Seigneur. 1.Pierre.5.
qui n'est autre chose que prescher la parolle
du pasteur Jesus. Et autre ne doyvent
prescher ne leurs ordonnances ne d'autres:
mais Jesus purement/ et soy recongnoistre
serviteurs de L'eglise et non chef comme dit
L'apostre: Nous ne preschons point nous
mesmes: mais le Seigneur Jesus Christ/ et
nous voz serviteurs en Jesus. 2.Corin.4.
Parquoy de toutes ces superioritez
Papales et puyssance de constituer et faire
ordonnances/ l'escripture n'en a rien: mais
les defend et nul des Apostres n'en a use.
Nostre Maistre.
Dieu a constitue sainct Pierre pour estre souverain/
ainsi qu'en la loy ancienne y avoit
ung souverain prestre qui a este figure de
sainct Pierre et de ses successeurs/ come paravant
a este dict. Et Dieu a donne puyssance
a sainct Pierre et a ses successeurs/ en luy
donnant les clefz du royaume des cieulx
de faire ordonnances et sentences lesquelles
fault ainsi garder comme paravant celles
du souverain prestre de la loy/ et a sainct Pierre
et a ses successeurs tout le monde doit
obedience et leur obeyr/ sans vouloir difputer
ne s'enquester du contraire/ puys que
Dieu l'a constitue sus tous/ et a son siege
appartient de discuter les choses doubteuses
en la foy et es meurs/ et ainsi qu'il ordonne/
et ceulx qui viennent apres luy/
fault tenir et garder.
Le Predicant.
Assez a este monstre clairement come le souverain
sacrificateur (que vous dictes prestre) a
este figure de Jesus/ et non de sainct Pierre.
Car lors l'homme seroit figure d'ung pur homme/
et par l'escripture ne pourriez monstrer
que le souverain sacrificateur que vous
appellez prestre soit figure de sainct Pierre
ne d'autre fors que de Jesus comme par
l'epistre aux Ebrieux a este monstre/ et de
la puyssance et clefz de sainct Pierre clairement
a este monstre/ que c'est la parolle
de Dieu qu'il a presche/ annonceant aux
fideles salut et remission des pechez: et
ainsi les deslyant comme il appert en ses
predications qu'il a faict aux Juifz avoir
receu le sainct esperit/ et en Cornille et les siens
qui oyans la predication de sainct Pierre ont
receu le Sainct esperit. Actes.10. et .1.3.4.
monstrant la vengeance des infideles/ et
ainsi les lyant come est clair Act.5. et .8. en
Ananie/ Saphyra/ et Simon magicien.
Et ainsi a faict sainct Paul demonstrant la
promesse de Dieu aux esleuz/ et le salut
aux croyans: aussi la condemnation aux repugnans
infideles. Act.13.18.28. Et quand
sainct Pierre a parle autre que la parolle de
Dieu/ il en a este reprins come ung Satan/
come Jesus luy a dit. Matt.16. et sainct Paul
aussi l'a reprins comme ne cheminant selon
droicture. Gala.2. En quoy assez est
clair que homme quelque sainct ne bon qu'il
soit: n'est d'estre ouy fors tant qu'il parle la
pure parolle de Dieu. Et s'il dit autrement
come faulx prophete parlant songes et
courant sans estre envoye/ ne doit estre
ouy come notre Seigneur commande Jeremi.23.
Car seulement ceulx qui purement portent la
parolle de Dieu/ sont envoyez de Dieu.
Et ne fault en cecy estre legier a croyre
tous: mais fault prouver les esperitz/ s'ilz
sont de Dieu. 1.Jehan.4. Car il fault que
les brebis de notre Seigneur regardent/ si c'est
la voix du pasteur Jesus ce qui leur est
propose: veu qu'elles congnoissent la voix du
pasteur/ et rejectent toute autre. Jehan.10.
Nostre Maistre.
Je vous prouve expressement/ que sainct Pierre
et L'eglise ont puyssance de faire ordonnances
qu'il fault tenir/ combien que Dieu
ne l'aye point commande: et qu'ilz peuvent changer
et muer le commandement de Dieu. Une
foys Dieu a commande qu'on travaillast six
jours et qu'on se reposast le Samedy/ ainsi
que les Juifz gardans la letre gardent leur
feste. Mais L'eglise par la puyssance que
luy a este donnee/ a change le Samedy au
Dimenche a cause de la resurrection de notre
Seigneur. Et faict on feste le Dimenche par
le commandement et ordonnance de L'eglise/
et non point par le commandement de Dieu.
Car si l'on suyvoit le commandement de
Dieu a la letre/ il fauldroit soy reposer
le Samedy: et en faisant ainsi/ l'on judaizeroit
et seroit mal faict. Et cecy non pour
autre cause que pour l'autorite de l'eglise
et d'avoir passe le commandement d'icelle.
Parquoy bien appert/ que l'eglise a puyssance
de constituer/ changer et muer: et qu'on
doit garder ce qu'elle a ordonne soubz peine
de peche mortel.
Le Predicant.
Les Chrestiens qui sont vrayement L'eglise
de notre Seigneur et son espouse. Ephe.4.5.
en reposant le Dimenche/ tiennent le commandement
de Dieu/ qui commande qu'on travaille
six jours/ et qu'on se repose le septiesme/
lequel est le jour du repos/ lequel ilz
n'observent par commandement d'homme/ ne
faisant distinction de jour et de jour. Car
tous les jours aux Chrestiens sont sainctz/
et tous ilz sanctifient: mais pour ouyr la
saincte parolle de Dieu/ convenant ensemble
et gardant charite envers le prochain:
affin que du continuel travail il ne soit oppresse:
mais qu'il aye repos le Dimenche.
Les Chrestiens se reposent convenans ensemble
a la parolle de Dieu/ ce que notre Seigneur
veult/ qui est Dieu non point de dissention
mais de paix/ ne voulant qu'on presse trop
son prochain sans luy donner repos. Deuterono.4.
1.Corin.14. Et ce que vous
dictes des Juifz qu'ilz gardent le Samedy
suyvant la letre/ nous n'avons que faire
de leurs observations. Car point ne sommes
Juifz: mais Chrestiens. Et ne fault
des ennemys de verite enquerir et demander
la verite/ ne soy arrester a yceulx ainsi
que Jesus a monstre ne faisant la Pasque
comme eulx: mais a la parolle de Dieu
nous fault arrester/ laquelle les Juifz rejectent
et ont rejecte ne recevant le sauveur
Jesus.
Nostre Maistre.
S'il estoit ainsi qu'il ne faulsit autre que
soy reposer le septiesme jour avoir travaille
six jours/ ainsi que vous dictes qu'on
observe le commandement de Dieu: il sensuyvroit
que iceluy qui reposeroit le Lundy/
avoir travaille les six jours avant et l'autre
le Mardy ou le Mercredy chascun faisant
le repos le septiesme jour/ qu'on garderoit
le commandement de Dieu. Et ainsi
seroit une grosse confusion en L'eglise.
D'autre part le texte a expressement: Memento
ut diem sabbati sanctifices. Exo.20.
Ou il est formelement commande de sanctifier
le Samedy/ ce qui n'a este faict en L'eglise:
mais elle de son autorite et puyssance
qu'elle a de Dieu/ a change le Samedy
au Dimenche/ Lequel qui n'observe/ il peche
contrevenant au commandement de L'eglise:
combien que Dieu ne l'aye commande.
Le Predicant.
Il n'est loysible a creature qui soit de changer
ne muer les ordonnances de Dieu. Car
autrement fauldroit que la creature fust
plus sage et eust puissance sus le createur/
auquel elle doit obeyssance et a luy estre
du tout subjecte. Ce que ne feroit celuy qui
prendroit le Lundy/ Mardy/ ou Mercredy
pour soy reposer: car il feroit droictement
contre charite/ laquelle nous est tant commandee
de Dieu. Et soy divisant des autres
en son repos seroit reprins de Dieu/
comme assez appert. 1.Corinthiẽs.1. ou le
Sainct esperit nous commande de dire et
sentir une mesme chose/ et n'estre point bandez.
Car tous devons tenir une mesme
reigle. Galat.6. Ce qui ne seroit quand
chascun prendroit son jour pour reposer/
et ne pourroit on convenir ensemble.
Et ce que vous dictes que Sabbathum
signifie le Samedy/ et non le Dimenche:
le mot ne le porte point. Car il ne signifie
que repos. Et ne pourriez monstrer par
l'escripture/ q'ung jour s'appelle Lundy/
l'autre Mardy/ ou Mercredy/ Dimenche/
ou autrement: mais seulement le Premier/
le Second/ le Tiers jour/ et ainsi des autres.
Et si vous povez monstrer que le
Dimenche ne soit point le septiesme/ commenceant
au Lundy: et en soy reposant au
Dimenche/ qu'il ne soit le jour de repos/
vous avez gaigne ce point. Mais par la
saincte escripture ne le pourriez monstrer.
Et les Chrestiens gardans le Dimenche
point ne font comme les Juifz observateurs
des jours/ temps/ et annees. Mais
franchement se reposent non pour le jour:
ains pour convenir ensemble par charite
fraternelle en l'honneur de Dieu.
¶ Cecy a este dit avant disner le premier
jour. Et pourtant qu'il estoit tard/ le demourant
fut remis au lendemain. Et notre
Maistre dit d'ung grand coeur/ qu'il estoit
prest de respondre a tous/ et de bien maintenir
son cas. Et ung des Predicantz
luy dit qu'il devoit faire plus d'honneur
a la parolle de Dieu/ et non ainsi faire en
la forme de Sorbonne/ et il luy respondit:
Oportet se prestare virum. A qui fut respondu:
Si insanire sit prestare virum/
tu egregie prestas.
¶ Le Vendredy trentiesme de Janvier
devant le petit et grand conseil des deux
cens de la ville de Geneve/ estans presens
les Ambassadeurs de Messieurs de
Berne/ fut procede comme s'ensuyt.
Le Predicant.
Hier fut parle de la puyssance de L'eglise/
et de ceulx qui sont ordonnez pour servir
en icelle/ laquelle ne peult estre sinon qu'en
proposant purement et simplement la parolle
de Dieu. Car ce qui a este amene du
souverain sacrificateur et du juge Levitique/
ne compete qu'a Jesus/ duquel ce que
Moyse a escript est figure. Car il a tout
consomme ne faisant et ne disant rien de
soy/ et autre ne fault qu'on demande que
luy. Car tout luy est baille du pere/ et en
autre n'y a salut. Et ce que les Apostres
ont ordonne/ ne l'ont faict de eulx mesmes
ne de leurs testes: mais par le commandement
de Dieu/ menez et conduictz par le
Sainct esperit: affin que les Juifz ne fussent
scandalizez en ceulx qui des idolatres
venoient a Jesus tant pour la division
ancienne qui estoit entre eulx/ que pour la
maniere de vivre. Selon la parolle de
Dieu (comme charite requeroit) a faillu
qu'on les aye supportez come les Apostres
ont escript. Semblablement le Dimenche
n'est prins de l'ordonnance des hommes/
ne par leur commandement garde: mais du
commandement de Dieu en vraye liberte
et sans superstition/ ne aussi observation
des jours. Et n'a este dit chose par laquelle
aye este monstre que les Apostres ou autres
ayent autre puyssance/ que simplement
et purement proposer la parolle de Dieu/
qui est la clef des cieulx. Et en tant qu'ilz portent
purement la parolle de Dieu/ ilz ont
la clef/ et autrement non: et ne sont d'ouyr/
qu'en tant qu'ilz disent ce que Dieu commande.
Nostre Maistre.
Le passage que j'ay amene de venir au prestre
et au juge/ et qu'on doit tenir leur sentence/
tellement que l'ame qui ne la garde doit
morir de mort: assez est clair/ que ainsi qu'en
la loy de Moyse on estoit tenu d'obeyr au
prestre et juge. Ainsi maintenant soubz peine
de peche mortel on doit obeyr aux prelatz
de l'eglise. Et suffisamment il a este
monstre.
Le Predicant.
Il a este monstre clairement que au lieu
du sacrificateur que vous appellez prestre/ a
succede Jesus/ qui est le souverain et eternel
sacrificateur et juge/ et de vostre raison
mesme vostre intention est reprouvee. Car
si les sacrificateurs et juges Levitiques ne
pouvoient rien dire ne proposer que ce que
notre Seigneur avoit commande par Moyse/
comme il appert. Deutero.4. et .12. ou est
dict qu'il fault garder les parolles que notre
Seigneur commande sans y adjouster ou diminuer/
sans tyrer a la dextre/ ou a la senestre/
et faire seulement ce qu'est commande
sans y adjouster ou diminuer: Par plus
forte raison/ fault garder ce que Jesus a
commande/ qui est plus grand et plus parfaict
que Moyse/ sans y adjouster ne diminuer.

Nostre Maistre.
S'il estoit ainsi qu'il ne fust loysible de rien
changer ne muer: mais seulement tenir ce
que Jesus a dict/ a quel propos eut dit notre
Seigneur: J'ay a vous dire encore plusieurs
choses/ que vous ne povez porter maintenant:
mais quand le Sainct esperit sera
venu il vous menera a toute verite. Jehan.16.
et vous enseignera toutes choses.
Jehan.14? Pourquoy nostre Seigneur a
il reserve aucunes choses a ses disciples/
qui n'ont point este commandees de Jesus.
Mais les Apostres apres les ont commandees
et leurs successeurs/ ausquelz L'eglise est
commise et les clefz du royaume des cieulx
donnees/ pour regir et gouverner L'eglise.
Tellement que ceulx qui ne leur obeyssent
et les mesprisent/ ilz pechent grandement
autant que s'ilz mesprisoient Jesus/ ainsi
qu'il a dit Matth.10.
Le Predicant.
Les passages que vous alleguez/ qu'il y
a plusieurs choses que les Apostres ne peuvent
porter/ et que le Sainct esperit les enseignera/
ne monstrent point que Jesus
aye reserve aucune chose qu'il devoit commettre
aux Apostres pour faire des autres
ordonnances et d'instituer autrement
que Jesus n'a faict. Car tout leur a este
monstre/ combien qu'ilz ne l'entendissent
point/ comme qu'il failloit que Jesus mourust/
et qu'il resuscitast/ et que les gens les
idolatres fussent participans du royaume
et de la vie/ ce que nostre Seigneur leur
avoit monstre. Et come il dit: Je ne vous
appelleray plus serfz: car le serf ne scait
point que faict son seigneur. Je vous ay
dict amys: car tout ce que j'ay ouy de mon
pere/ je le vous ay manifeste. Jehan.15.
Puys que Jesus a manifeste toutes choses
a ses disciples qu'il a ouyes du pere: quelles
choses a il reserve? Mais bien est vray qu'ilz
ne les entendoient/ pourtant a faillu que
le Sainct esperit leur aye reduict en memoire/
ce que Jesus leur avoit dit. Jeh.14.
Et cela Jesus leur commande d'enseigner:
et non point de faire nouvelles ordonnances/
leur commandant d'aller et enseigner
toutes gens tout ce qu'il leur avoit commande.
Matth.28. et ont este envoyez les Apostres/
non point pour estre prelatz et seigneurs:
mais serviteurs des Chrestiens/
comme dit L'apostre .2.Corin.4. Nous ne
preschons point nous mesmes/ mais Jesus
Christ/ et nous voz serviteurs en notre
Seigneur. Il n'appartient au serviteur
de commander: mais de servir ce qu'ilz font
quand purement portent la parolle de
Dieu. Et alors/ qui les mesprise/ il mesprise
nostre Seigneur: et qui les oyt/ il oyt
nostre Seigneur/ duquel ilz portent la parolle/
quand de eulx ilz ne parlent/ mais
par l'esperit de Dieu. Matt.10. Parquoy
Sainct Pierre commande que celuy qui
parle/ qu'il parle les parolles de Dieu.
1.Pierre.4. Ce qu'on faict les sainctz Apostres
et Evangelistes/ preschans et escrivans
ce que Jesus a faict et commande: affin
que nous creussions que Jesus est le Christ/
et en croyant eussions la vie eternelle. Jehan.20.
Ce qui nous doit suffir. Car assez
avons d'avoir ung paradis/ une vie eternelle.
Et ceulx qui n'ont assez de cecy: mais
veulent inventer de leur teste/ faire des
nouvelles ordonnances que Jesus ne commanda
jamais/ et introduyre reigles de
perfection comme ilz disent/ enflez vainement
de leurs sens/ voulans aller et cheminer
en religions qu'ilz appellent des anges/
en differences de jours/ d'habillemens/
de viandes et lieux/ ne tenans le chef qui
est Christ/ comme il est dit aux Coloss.2.
tachans d'avoir une autre vie et salut/ perdront
la vraye/ et viendront a perdition.
Et trop mieulx leur vauldroit suyvre
les Apostres et leur saincte doctrine simplement
comme nostre Seigneur a ordonne/
sans avoir tant de diversitez d'ordres sans
ordre. Car tous devons tenir une seule rigle/
que Jesus nous a donnee/ sans avoir
tant de dignitez Preminences/ D'evesques/
Prelatz/ Archevesques/ Primatz/
Cardinaulx/ Papes/ et tant d'autres inventions
et superioritez. Desquelles l'escripture
n'en faict aucune mention/ ainsi que
tout va de present en grosse ruyne des
ames et confusion de L'eglise/ destruction de
la Chrestiente/ et annullement de la doctrine
de Jesus.
Nostre Maistre.
Comment? vous voulez abbatre toute L'eglise
et toute son autorite/ tant du Pape
que des concilz/ qui ont commence du temps
des Apostres/ comme quand sainct Matthias
fut esleu/ et quand sainct Estienne et ses compaignons
furent aussi esleuz/ et aussi a cause
des viandes. Act.1.6.15. Et despuys
le concil de Nycene/ D'antioche/ de Constantinople/
la ou tant de Prelatz/ Evesques/
et Prestres estoient assemblez contre les
heretiques qui estoient alors/ les condemnans
et par raisons invincibles de la saincte
parolle de Dieu les vainquans: et si
ne fut qu'en toute diligence ilz ont resiste/
les heretiques eussent tout destruict.
Et pourtant il est necessaire qu'en L'eglise
soient les dignitez/ offices/ et superioritez/
qui sont des Papes/ Cardinaulx/ Evesques/
Archevesques/ Prestres/ et Diacres.
Et que yceulx ayent puyssance de condemner
ou approuver et absouldre: autrement
seroit une grosse confusion sans aucun
ordre. Pourtant L'eglise conduicte par le
Sainct esperit a faict les ordonnances et constitue
dignitez et preminences de personnes/
ainsi qu'il est de present: et qui les vouldroit
abollir/ viendroit contre le Sainct
esperit. Il n'est point de nouveau que L'eglise
a des affaires/ principalement en ce
temps ou les prelatz ne font leur office ne
preschent et n'enseignent le peuple/ mais
elle sera en la fin victorieuse. Car nostre
Seigneur a promis d'estre avec elle jusques a
la fin du monde. Matth.28. et a constitue
les gouverneurs de L'eglise princes/ come
il est dict au Psal.44. et ne fault ainsi
abbatre la dignite de L'eglise.
Le Predicant.
Pleut a Dieu que vous et tous autres qui
avez le nom de docteurs/ et estes appellez
de L'eglise/ eussiez tant d'affection au bien
et proffit de L'eglise qu'elle fust edifiee et
remise a son premier estat: et qu'on ne fist
les choses de sa teste et par affection/ comme
bien scavons que vous faictes en voz universitez
et assemblees sans avoir esgard
a Dieu ne a droict/ sans appeller et ouyr
ceulx qui doyvent estre appellez/ c'est le peuple:
mais fault soit droict ou non/ que ce
que vous avez conclud/ soit tenu a peine
du feu/ et s'il y a personne qui vueille amener
bonne raison et escripture/ a tout le bourreau
vous payez ses argumens. Les Apostres
n'ont faict ainsi/ come bien appert en ce
qu'avez allegue. Ilz ont propose la saincte
escripture/ et prins conseil a toute l'assemblee
des fideles/ lesquelz ont esleu en priant
nostre Seigneur/ ceulx qui devoient servir
a L'eglise en preschant ou servant aux
paovres/ l'advis d'ung chascun estoit ouy
et la parolle de Dieu mise en avant. De
tout cecy qu'est ce qu'il en y a maintenant
en toute L'eglise Romaine? Rien. Vous
estes tout/ vous faictes tout/ vous estes
juges et parties/ vous taillez et cousez comchassez/
battus/ emprisonnez/ lapidez/ tuez
et meurtris/ portans tout patiemment/
prians pour leurs ennemys/ non point
fulminans les grosses excommunications/
condemnans et emprisonnans. Et suys esbahy
comment on ose dire que L'eglise du
Pape soit conduicte par le Sainct esperit
come la premiere/ et que Jesus y soit. Pour
vray l'esperit seroit bien contraire a soy/
et Jesus seroit bien change. Mais l'esperit
de Dieu conduict ceulx qui de present sont
persecutez/ chassez/ emprisonnez/ bruslez
pour L'evangile/ comme ont este ceulx de la
premiere Eglise. Et Jesus est avec eulx:
autrement comment pourroient ilz subsister/
veu qu'on tormente de present plus cruellement
ceulx qui veulent tenir L'evangile/
que jamais on ne tormenta les Apostres
en la premiere Eglise: mais Jesus ainsi
l'a predict que l'affliction seroit plus grande
que point n'a este et ne sera. Matthieu.24.
Mais il fault par foy et patience vaincre/
attendant que nostre Seigneur abbate
l'injure par l'esperit de sa bouche. 2.Thessalo.2.
ce qu'il a comence/ et parfaira faisant
vengeance du sang juste qui a este
espandu pour Jesus et son Evangile.
Nostre Maistre.
Il y a grosse difference entre L'evesque et le
Prestre. Car en ung Diocese n'a q'ung
Evesque: mais y peult avoir plusieurs
Prestres/ lesquelz sont subjectz aux Evesques.
Et qu'il soit ainsi/ il est clair que nostre
Seigneur a esleu douze Apostres. Matthieu.10.
Et yceulx ont este Evesques/
ainsi qu'il appert de Judas/ duquel il est
escript: Son Evesche ung autre le prenne
Actes.1. Puys qu'il avoit ung Evesche/
il fault qu'il aye este Evesque. Et oultre
les Apostres/ notre Seigneur a esleu septante
deux disciples/ lesquelz n'estoient point
Apostres ne Evesques/ mais disciples et
Prestres. Et ceste difference bien appert
1.Timoch.3. ou est dit: Il fault que L'evesque
soit irreprehensible/ mary d'une
femme. Et pourtant puys qu'il y a difference
entre les Apostres et les septante deux
disciples: il fault qu'il y aye difference entre
L'evesque et le Prestre/ et qu'il y aye degrez
et dignitez differentes/ ainsi qu'il est
escript. Ephesiens.4. que nostre Seigneur
a donne en L'eglise les ungs Apostres/
les autres Prophetes/ les autres Evangelistes/
les autres pasteurs/ et docteurs.
Et n'est pas ainsi que plusieurs estiment
ne tenans compte des universitez ne des
docteurs come aussi de l'autorite des Evesques
et des pasteurs. Car il fault qu'en L'eglise
en aye/ et ainsi que le Prestre est plus
grand et superieur aux Diacres/ ainsi L'evesque
est plus grand et superieur aux
Prestres. Et en ung Diocese et ville n'a
q'ung Evesque: mais plusieurs Prestres.
Semblablement plusieurs Evesques sont
soubz ung Archevesque/ et les Archevesques
soubz le Primat/ et ainsi par degrez
l'ung sur l'autre jusques au Pape/ qui est
sus tous come chef/ constitue sus tous comme
successeur de Jesus/ et Dieu en terre.
Le Predicant.
Vous donnerez beaucop de testes et de chefz
en L'eglise et ferez beaucop de dieux. L'on
vous a assez clairement monstre comment
L'eglise n'a q'ung chef Jesus/ lequel n'a
point de successeur. Car il est tousjours
vivant/ et n'est pas comme les autres/ qui
par la mort sont empeschez de perseverer
et de faire leur office: mais Jesus vivant
eternellement gouverne son eglise. Je dy
la sienne/ non point celle du Pape de ceulx
qui ne suyvent L'evangile. Et quant
est de la difference du Prestre et de L'evesque:
Il est clair par l'escripture que c'est une
mesme chose/ come L'apostre monstre escrivant
a Tite au premier chapitre: Je t'ay
laisse en Candie pour corriger ce qui fault/
et que tu ordonne par chascune cite des
Prestres/ come je t'avoye ordonne/ si aucun
est sans blasme/ mary d'une femme/ ayant
ses enfans fideles non subjectz a superfluite/
et qu'ilz ne soient point intractables.
Car il fault que L'evesque soit sans blasme/
comme despensier de Dieu. Avoir
monstre qu'il fault que le Prestre devoit
estre sans blasme/ et ayant une femme/ il
dit: Car il fault que L'evesque soit sans
blasme. Si L'evesque et le Prestre estoient
deux/ pour quoy diroit il: Car il fault que
L'evesque soit sans blasme/ si n'estoit une
mesme chose? Et ce que L'apostre dit en
ceste epistre du Prestre/ il l'a dit. 1.Timothee.3.
de L'evesque. Et aussi appert aux
Actes.20. ou il est dit/ que sainct Paul a
appelle de Ephese les Prestres de L'eglise.
Et parlant a eulx leur dit: Donnez
vous garde a vous et a tout le tropeau/
auquel le sainct esperit vous a mis Evesques.
Ceulx qu'il a dit Prestres/ il appelle
apres Evesques/ declairant bien que c'est
une mesme chose. Et come paravant avons
monstre/ que Sainct Pierre ne s'appelle
Pape ne Archevesque/ mais Prestre comme
les autres. 1.Pierre.5. Car ce que vous
dictes que L'evesque est constitue en une
cite et Diocese/ et n'y en a que ung: assez est
clair de ceulx de Ephese qui estoient plusieurs
et en la cite de Philippes ou semblablement
estoient plusieurs/ comme monstre
L'epistre escripte a yceulx aux sainctz
en Jesus Christ qui sont en Philippes
avec les Evesques et les Diacres. Philippiẽs.1.
Et combien que nostre Seigneur
aye ordonne douze Apostres/ et que iceulx
ayent este Evesques/ et entre les Apostres
il aye ordonne les septante et non point
septante deux/ il ne s'ensuyt point: combien
que les Apostres ayent este Evesques/ que
les septante ne l'ayent este. Car Evesque
et Prestre ne sont point noms de dignite
et de seigneurie: mais d'office et de servitude
pour servir a L'eglise. Et l'ung est prins
de leage/ signifiant ancien/ autant que Prestre.
L'autre d'avoir l'esgard et de veiller.
Car Evesque signifie ung qui a l'intendence
le regard sus le peuple. Car il fault que
celuy qui porte la parolle de Dieu/ soit
ancien de meurs et de scavoir pour estre
la forme au peuple/ comme dit sainct Pierre/
ne dominant point es heritages/ c'est au
peuple qui est l'heritaige de Dieu: mais
soyez (dit il) la forme au tropeau. 1.Pierre.5.
comme aussi sainct Paul le monstre qu'il
soit irreprehensible/ mary d'une femme/
sobre/ veillant/ modeste/ recevant en hospitalite/
propre a enseigner/ non point adonne
a vin/ non batteur/ n'estant adonne a vilain
gaing: mais juste/ loing de noyse et
d'avarice/ qui gouverne bien sa maison/
ayant ses enfans subjectz en toute honnestete.
1.Timoth.3. et a Tite.1. Et aussi
fault qu'il soit ancien en scavoir pour enseigner/
exhorter/ et pour convaincre les contredisans/
ausquelz fault boucher et fermer
la bouche: a Tite.1. Non point par
le feu/ leave/ la corde et le bourreau/ par
prisons et ravissemens des biens: mais par
saine doctrine. Et en cecy doit veiller le
Prestre/ L'evesque/ comme bon ministre de
Dieu jour et nuyct/ regardant que le peuple
soit parfaict a Dieu/ l'instruysant/ corrigeant/
admonnestant/ reprenant par la
saincte escripture/ qui est propre a ce. 2.Timothee.3.
Et ce que vous amenez que
les Apostres ont este Evesques/ et que les
Evesques sont au lieu des Apostres/ et
pleut a Dieu qu'ilz ne fussent au lieu de
Judas. Et que les disciples estoient Prestres/
et les Prestres sont au lieu des disciples/
et non des Apostres: Vous scavez
comment Timothee n'estoit point Apostre
mais disciple. Actes.16. et ainsi estoit par
vous simple Prestre et non Evesque. Et
comment seroit ce q'ung simple Prestre constitue
et ordonne les Evesques/ comme Timothee
en a la charge/ et Tite aussi qui
n'estoient point Apostres/ mais disciples?
La premiere Eglise de Dieu n'a point
sceu telle distinction ne superiorite: mais
est controuvee de ceulx qui ne demandent
que dominer et non de servir/ au contraire
de Jesus qui est venu pour servir et non
point pour estre servy. Et puys qu'avez
amene ce bon Evesque Judas qui a vendu
le sauveur du monde/ et dictes qu'il a eu
ung Evesche/ et estoit constitue sus ung
Diocese/ lequel est ce? ou est cest Evesche?
combien vault il in portatis? Certes point
de lieu n'a eu: mais il devoit prescher come
les autres par tout/ sans estre attache a
ung Diocese. Mais bien luy convient avec
les Evesques qui au lieu de porter la parolle
de Dieu/ portent la bourse desrobans
ce que doit venir aux paovres/ et vendent
Jesus en ses membres. Car ilz lyvrent les
paovres ames au diable par toute idolatrie
et superstition/ mais qu'ilz ayent argent.
Et si aucun parle contre eulx en le bannissant/
c'est l'avoir declaire estre heretique/
le lyvrent au bourreau pour estre mis a
mort. Cecy est bien loing des Apostres/
des Evangelistes/ Prophetes/ Pasteurs
et Docteurs: non point par letres et seaux
apres les grans bancquetz doctoreaux et
les brigues et presens: mais par le sainct
esperit en jusnes/ oraisons/ et sainctes prieres/
ainsi qu'a este envoye Sainct Paul.
Act.13. Et si L'eglise estoit ainsi conduicte/
le paovre peuple ne seroit ainsi mange et
devore si loing de verite et de la purte evangelique/
l'on prieroit pour les ignorans/
et les Prestres et Princes des Juifz Anne
et Cayphe ne cryeroient point/ oste/ oste/
crucifie/ crucifie/ faisans que le sang innocent
soit respandu/ ainsi que les droictz
successeurs D'anne et Cayphe suyvans
bien leurs devantiers font par tout: ainsi
qu'on a faict a Jesus et ses Apostres/ font
ilz a ceulx qui les veulent suyvre.
Nostre Maistre.
Vous estes fort contre les Evesques. Allez
dire ce que vous dictes a Paris ou es autres
villes de france. Il est tout clair qu'il
y a difference entre L'evesque et le Prestre.
Et que ce n'est point une mesme chose/ comme
aussi n'est point une mesme chose des-
dictz Apostres et des disciples. Or estoient
les Apostres Evesques come je l'ay prouve
de Judas. Et ce que vous alleguez de
sainct Paul/ ne conclud fors que L'evesque est
Prestre/ ce qui est vray. Car du degre de
Prestrise on vient a la dignite episcopale.
Cela aussi que vous avez amene des
Actes/ que sainct Paul a faict appeller les
Prestres D'ephese/ et puys les appelle
Evesques/ est dit pourtant que sainct Paul
fit la ung concil/ come alors ilz en avoient
la coustume: et en ce concil y avoit des Prestres
et des Evesques/ non point que ces
Evesques fussent tous Evesques d'ung
lieu/ mais de plusieurs. Ainsi est vraysemblable
que les Evesques de l'entour
de Philippes estoient pour ung concil assemblez
a Philippes/ et L'apostre leur rescript/
non point qu'en Philippes y eut plusieurs
Evesques. Et fault qu'en L'eglise y aye
les distinctions de degrez/ et de dignitez/
ainsi comme paravant ay monstre/ tant de
docteurs que de pasteurs et superiorite pour
entretenir l'estat de L'eglise/ a laquelle appartient
de faire ordonnances/ ainsi qu'il
est expedient/ et faire decisions comme le cas
le requiert. Et ne fault confondre les dignitez:
mais que tout soit garde ainsi qu'il
appartient. Car les choses ont este bien ordonnees/
et ne fault que a l'appetit d'ung
chascun/ qu'elles soient changees. Il y a eu
tant de bons Evesques et tant de gens de
bien jusques a present. Et ne fault penser
que Dieu aye ainsi delaisse son Eglise:
combien que les ministres et prelatz d'icelle
faillent en beaucop/ ne faisans leur office.
Mais si fault il que L'eglise demeure
et les dignitez d'icelle/ et son autorite et
puyssance.
Le Predicant.
Je suys tellement contre les Evesques/
que je vouldroye avoir mis ma vie/ qu'ilz
fussent come les Apostres/ ausquelz vous
les comparez. Et celuy qui m'a conduict jusques
icy/ quand sera son bon plaisir/ il me
conduyra jusques a Paris et autres lieux
de France/ ainsi qu'il est tout puyssant/
seul gouverneur du ciel et de la terre/ qui
a tout faict. Et pleut a ce bon Dieu/ qu'on
me voulsit faire comme a vous/ me permettant
respondre et rendre raison de ma foy.
Je ne demanderoye point estre remis a
mon juge: mais seroye trop content (comme
vous a este presente devant tout le monde)
maintenir ce que je dy: et si je ne le povoye
monstrer/ estre mis a mort/ sans demander
qu'on fist aucun desplaisir a Evesque/ Prestre
ou Moyne/ combien que clairement ilz errent
en la foy/ et meinent le peuple en tenebres
et erreurs. Vous declairez d'une belle sorte
sainct Paul/ ou il parle de l'institution de
L'evesque. S'il estoit ainsi come vous dictes
qu'ilz fussent divers/ ce qui ne peult estre:
car assez le monstre la raison qui est a Tite.1.
Pourquoy avoir parle de l'estat de
L'evesque n'a parle du Prestre/ n'est il pas
aussi necessaire come des Diacres? Il parle
comment et quelles doyvent estre les femmes
des Evesques et des Diacres/ n'estoit
il point autant necessaire de parler des
Prestres? Ou trouvez vous que le concil
fut assemble a Milet/ ou a Philippes? Et
si le concil fut assemble a Philippes et que
les Evesques y fussent venuz/ n'y avoit
il point de Prestres/ que sainct Paul n'eust
faict mention de yceulx/ come des Diacres?
Mais vous parlez a plaisir et sans escripture.
Il est tout vray qu'il y a en L'eglise
de Dieu/ quand elle est come estoit au
commencement diverses graces et dons/ de
science/ sapience/ de prophetie/ des langues/
et declarations d'icelles/ comme il est escript.
1.Corinth.12. Et tout cecy est pour servir
au corps de Christ/ qui sont les fideles/ et
ainsi Dieu a ordonne/ non point come vous
dictes degrez de dignite et superiorite/ come
il est de present: ou ung ignorant est constitue
sus ung qui n'est pas tant ignorant comme
luy: et ung de mauvaise vie sus ung qui
n'est si mal vivant comme l'autre/ et tout ne
sont que dignitez et tiltres ambitieux. La
ou Apostre/ Pasteur/ Evesque/ ne sont que
noms de service. Et ainsi paravant L'eglise
qui du tout de present est destruicte et
desolee/ sans Apostres/ Evangelistes/
Prophetes/ Pasteurs/ Docteurs/ Langues/
paravant estoit entretenue et endoctrinee.
Et y a eu de gens de bien/ les Apostres/
Prophetes/ bons Pasteurs et Docteurs:
de quoy a present Evesques et Prestres
ne tiennent rien. Et vous ne contrevenez
vous point a tous ceulx qui ont
escript? sainct Jerosme n'a il point escript que
L'evesque et Prestre sont une mesme chose?
En l'epistre a Tite dit: Idem est ergo
presbyter qui episcopus. Le prestre donc
est ung mesme que L'evesque. Et ne fault
que ceulx qui se disent de L'eglise/ se veullent
couvrir de la sainctete et doctrine des
sainctz personnages/ desquelz ne tiennent
rien/ non plus que Abraham et les Prophetes
qui ont este devant les Juifz ne leur
servent rien: mais sont a leur condemnation.
Ainsi tant de gens de bien/ sainctz personnages/
ne servent a ceulx qui se disent de
L'eglise: lesquelz tous vivent et enseignent
autrement que les Apostres et bons serviteurs
de Dieu n'ont enseigne ne tenu. Et
suys esbahy comment on ose nommer les Apostres
et autres bons serviteurs de Dieu/
veu qu'on faict et dit tout le contraire.
Vous avez dit/ que L'evesque doit estre
mary d'une femme: et est vray/ come le sainct
Apostre le monstre. Maintenant si aucun
Evesque estoit marie/ tout seroit perdu/ ce
seroit la fin du monde: mais s'il a putains
et macquereaux la maison pleine/ qui luy
jouent finesse l'on n'en faict que rire. Si le
commandement de Dieu est viole/ c'est
peu de faict. Si l'on passe le commandement
des Evesques ou du Pape en viandes
ou jours/ tous cryent au feu. Parquoy
tous voyent clairement Dieu estre
mesprise et ses ordonnances: et ce que les
hommes ont commande estans hors de
la foy comme L'apostre monstre. 1.Timothee.4.
estre garde estroictement: et
Dieu est soubz l'homme/ et est moins honnore
et crainct que l'homme. Mais la condemnation
tombera sur ceulx qui ainsi
se lievent contre Dieu s'attribuans la puyssance
qu'ilz n'ont point. Car mauldict est
celuy qui adjouste ou diminue aux commandemens
de Dieu/ en sa parolle et ordonnance.
Car ainsi que paravant assez
a este clairement monstre apres Jesus/ il
est moins permis et licite de bailler nouvelles
ordonnances que apres Moyse ce
que nostre Seigneur a tant defendu: comment
Dieu assiste a L'eglise du Pape la
laissant en si grosse punaysie et iniquite
est bien aveugle qui ne le voit.
¶ Nostre Maistre avoir leu le
passage de sainct Jerosme de
L'evesque et du Prestre dit:
L'estat de L'evesque est autre que du Prestre
et sont dignitez differentes. Et ne fault
que ceulx qui sont autrement que nostre
Seigneur a commande qui par aucune bonne
raison changent et muent les ordonnances
baillees par Jesus Christ/ qu'ilz soient mauldictz
comme vous dictes. Car autrement il
fauldroit que telle malediction et celle qu'est
contenue en L'apocalipse au dernier/ de
ceulx qui adjoustent ou diminuent de ce qui
est escript au livre/ vint sur les Apostres:
veu qu'ilz ont change la forme de baptizer
laquelle nostre Seigneur avoit baillee/ leur
disant: Allez donc enseignez toutes gens/
les baptizans au nom du pere et du filz et
du sainct esperit. Matth.28. Ce qu'ilz n'ont
point observe: mais ont baptize seulement
au nom de Jesus Christ. Act.2.8. Et s'il
a este loysible aux Apostres de changer la
forme du baptesme. Il est bien loysible
aux prelatz de l'eglise de faire ordonnances
et constitutions aussi bien que aux Apostres
de changer la forme si evidentement/ commandee
de Jesus/ sans encourir la malediction
de Dieu. Ou il fault que vous confessez
que les Apostres ont este mauldictz:
qui seroit errer grandement.
Le Predicant.
Si pour affermer quelque chose et prouver
ne fault dire autre que il est ainsi/ vous
prouverez que L'evesque et le Prestre sont
deux sans escripture et sans rien. Vous
avez ouy les passages de l'escripture/ et
avec ce sainct Jerosme que vous tenez ung
des quatre Docteurs approuvez. Mais
tout ce ne vous faict rien. Vous amenez
l'estat de L'evesque/ duquel n'est faicte mention
aucune en l'escripture. Touchant
ce que vous dictes des Apostres/ qu'ilz ont
change la forme que nostre Seigneur avoit
baillee: vous leur faictes tort. Car ilz l'ont
bien gardee. Et pleut a Dieu que ainsi
qu'ilz l'ont tenue/ et tout ce que notre Seigneur
a commande/ que de present fut garde. Car
ilz n'ont point crache sur ceulx qu'ilz baptizoient/
ne faictz les adjuremens que le diable
sortit du corps des enfans/ comme l'on
faict maintenant contre Dieu et sa parolle/
les petis enfans innocens (desquelz nostre
Seigneur a dict/ laissez venir les enfans a
moy et ne les defendez de venir/ car a telz
est le royaume des cieulx) n'ont point le
diable au corps: mais sont sainctz. 1.Corinthi.7.
Et les sainctz Apostres n'y ont
mis ne sel ne huyle/ mais d'eaue pure et
nette ont baptize/ et en baptizant au nom
de Jesus Christ/ ilz ont baptize au nom
du pere: pourtant que celuy qui nye le filz/
il n'a point le pere. 1.Jehan.2. Semblablement
qui confesse le filz/ il a le pere/ puisque
le pere est au filz/ et qui voit le filz/ il
voit le pere. Jehan.13. Ainsi qui dit le filz et
faict au nom du filz/ il dit et faict au nom
du pere. Semblablement personne ne peult
dire Jesus Christ fors que par le Sainct
esperit. 1.Corin.12. Parquoy baptizans
au nom de Jesus/ ilz ont baptize au nom
du pere et du filz et du sainct esperit. Et
ne fault parler des choses de Dieu des
sacremens/ ainsi que les universitez en parlent
en leurs quatriesmes des sentences/
que par la vertu de certaines parolles proferees
sur la matiere requise avec intention/
les pechez sont pardonnez/ le Sainct esperit
est donne: tellement que celuy qui changeroit
ces parolles/ ou laisseroit aucunes
d'icelles qui sont de l'essence (come ilz disent)
le sacrement ne seroit donne/ ne la vertu d'iceluy.
Laquelle sentence n'est point chrestienne
ne des serviteurs de Dieu: mais payenne
et d'enchanteurs et magiciens qui attribuent
leurs follies a leurs signes et parolles/
tellement que si aucune parolle ou signe
y fault/ tout ne vault rien. Il n'est pas
ainsi des choses de L'eglise de Jesus. Laquelle
ne compte point les parolles et les
motz: mais s'arreste a la sentence et au sens
ce que bien appert aux Apostres et Evangelistes/
qui alleguent les Prophetes et
Moyse en autres parolles et forme qu'ilz
n'ont parle/ ne gardans point les parolles
et motz/ mais le sens: et mesmes en recitant
les parolles que Jesus a dictes ung les
recite d'une sorte et l'autre de l'autre. Sainct
Matthieu dit: que Jesus a dit: Beuvez
de cecy tous. Car c'est mon sang. Matth.
26. et Luc.22. dit: Ce calice est le nouveau
testament en mon sang. Et les Prestres
en leurs consecrations qu'ilz disent tant
bas/ ne disent ainsi que aucun aye escript.
mais ont parolles adjoustees qui ne sont
en aucun des Evangelistes ne en la saincte
escripture. Et neantmoins selon leur doctrine/
si l'on ne garde la forme que Jesus
a baillee/ le sacrement ne vault rien. Or
ne scauroient ilz monstrer les propres et
formelz motz que Jesus a dit. Parquoy
tout leur cas est incertain selon leur doctrine:
laquelle est toute contraire a la doctrine
et observation des Apostres: mais
est vraye enchanterie astreincte a lieu/ a
temps/ a habitz/ a signes/ a tornemens et
mines/ comme les enchanteurs.
Nostre Maistre.
Vous voulez donc dire que les Apostres
ont garde la forme de baptizer que Jesus
a baillee. Je vous demande si maintenant
seroit loysible de baptizer ainsi/ et si ceulx
seroient baptizez qui seroient ainsi baptizez
au nom de Jesus Christ. Respondez tost
a ce point et categoriquement.
Le Predicant.
Quand il n'y auroit point de scandale/ il
seroit loysible de baptizer ainsi. Et quant
est de ceulx qui sont baptizez par le ministre/
le vray baptesme ne gist point en
l'eaue et parolles: Car tel baptesme est donne
aux bons et aux meschans estant visible
et exterieur: mais le vray baptesme
gist en la foy que Dieu donne/ en l'esperit
de Jesus qui est donne de Dieu. Et tel
baptesme n'est donne que aux esleuz et vrays
enfans de Dieu: duquel Jesus baptize et
non l'homme comme sainct Jehan baptiste
monstre. Matthieu.4.
Nostre Maistre parlant au
Secretaire dit:
Escrivez celle proposition/ escrivez la: car
elle est faulse. Et dit a Messieurs de
Berne: Messieurs qu'on envoye ceste proposition
a Paris a Lovain/ et par toutes
les Universitez/ il n'y a Universite qui ne
la condemne comme faulse et erronee.
De changer la forme de baptizer que nostre
Seigneur a donnee/ c'est trop errer.
Vous voulez changer la forme que Jesus
a donnee.
Le Predicant.
Ne vous eschauffez ainsi: monstrez par la
saincte escripture qu'on faille. Car de dire
cela est faulx et erronee/ et juger ainsi magistralement
come vous avez de coustume.
Il n'y a si grosse beste qui ne puysse dire
ceste proposition est faulse/ erronee/ impie/
scandaleuse/ faisant mal aux aureilles/ et
telz motz desquelz vous usez. Monstrez
qu'en faisant comme les Apostres la ou il
n'y a point de scandale/ qu'on face mal.
Et quant est des Universitez/ Messieurs
de Berne s'arrestent a la parolle de Dieu:
et croyent plus a icelle qu'a toutes les Universitez/
voire qu'a ung ange si descendoit
du ciel/ quand proposeroit autre que la parolle
de Dieu.
Nostre Maistre.
Vous faictes bel honneur a Messieurs
de Berne/ qu'ilz croyent plus a vous qu'a
toutes les Universitez: vous vous magnifiez
fort. Mais puys que vous n'avez
donne la raison/ pourquoy les Apostres
ont baptize autrement que Jesus n'a commande:
Je la diray/ si plaict l'ouyr. Au commencement
qu'on preschoit L'evangile/ apres
que nostre Seigneur monta es cieulx/ le nom
de Jesus estoit fort odieux et peu estime
du monde. Et pourtant les Apostres eurent
revelation de changer la forme de baptizer:
affin que le nom de Jesus fust receu en honneur/
en ce qu'on baptizoit en son nom.
Mais maintenant que le nom de Jesus
est en honneur/ qui feroit autrement que
baptizer en la forme que Jesus a baillee/
il erreroit.
Le Predicant.
Ou avez vous l'entendement de dire que
j'aye dict que Messieurs de Berne croyent
plus a moy qu'a toutes les Universitez?
J'ay dit que Messieurs croyent plus a la
parolle de Dieu qu'a toutes les Universitez.
Et qu'il soit ainsi/ j'en prens a tesmoing
toute l'assistence/ et vous prie ne
renversez point mes parolles. Quant est
du songe et de voz revelations controuvees/
que vous avez amenees. Vous ne le pourriez
mostrer par la saincte escripture: mais
il fault que vous retournez a votre coustume
qui est de remplir les aureilles de reveries.
Je ne dy point qu'on peult baptizer come les
Apostres ont faict/ pourtant que je vueille
changer rien/ ainsi que vostre Pape et toute
vostre Eglise avez tout miserablement
change: mais je le dy en maintenant que les
Apostres ont bien faict: et faire comme ilz
ont faict/ ne seroit point mal/ gardant
qu'il n'y aye scandale. Car la charite requiert
qu'on regarde de proffiter et edifier.
Et autrement monstrez que les Apostres
ayent erre en cela/ et qu'ilz ayent mal faict:
car je les prise plus et leur doctrine que tout
ce que vous pourriez dire: et les ensuyvre
et faire come ilz ont faict ne pourriez monstrer/
que soit mal faict.
Pourtant qu'il estoit tard ce jour/ plus
ne fut dispute: et fut arreste que le lendemain
a cause du marche/ qu'on ne disputeroit
point. Le Lundy second de Fevrier
fut la purification.
Et le jour de sainct Blaise troysiesme de
Fevrier/ le Jeaulier de L'evesque de Geneve
ayant entreprinse avec plusieurs de
faire une grosse effusion de sang/ lesquelz luy
faillirent/ ayant propos de frapper et tuer
des autres/ tua ung paovre chapellier
d'une mandosse/ sans avoir aucunes parolles
a luy. Dont le taborin sonna/ et
par le moyen de Messieurs de Berne et
autres gens de bien/ effusion de sang fut
evitee. Le Jeaulier fut prins et avec luy
ung des serviteurs de L'evesque/ qui avoit
les letres pour mettre ung gouverneur
en Geneve. Et fut la ville en armes jusques
a ce que la justice fust faicte de l'homicide/
qui confessa avoir tue mauvaisement
et meschamment le chapelier. Et en
ces jours/ furent faictz les Syndiques:
parquoy on ne fit rien jusques au Mardy
dixiesme de Fevrier/ ou Messieurs de
Berne pourtant q'ung autre Ambassadeur
estoit venu au lieu d'ung qui s'en estoit
alle ne firent que venir devant le conseil
et nostre Maistre aussi. Et fut remis
au lendemain Mercredy unziesme de Fevrier
la ou l'on commenceoit de parler du
Baptesme/ en ce que le Predicant disoit
qu'il ne failloit reprendre le faict des Apostres/
ne ceulx qui feroient come eulx. Et
nostre Maistre disoit/ qu'il n'estoit loysible
de faire autrement que l'eglise faict. Sur
quoy Messieurs du conseil dirent: Touchez
les autres articles/ comme de manger de la
chair. Et notre Maistre dit: Messieurs je
scay bien que jamais notre Seigneur n'a defendu
de manger la chair. Ce que j'ay presche/ je
ne le pourroye maintenir par la saincte
escripture. Je l'ay prins des Decretz et de
sainct Thomas docteur approuve de nostre
ordre. Je vous prie y vouloir avoir de
l'advis: car jamais je n'entendis de blasmer
personne. Le Predicant dist: c'est
bien tenir sa promesse/ et ce que vous avez
tant de foys dit/ que tout ce que vous aviez
dit et presche/ que vous le maintiendriez
devant tout le monde par la saincte escripture
contre tous jusques au feu: maintenant
dictes que ne le pourriez prouver par
la saincte escripture/ ainsi qu'il est vray.
Car la saincte escripture parle tout au contraire.
Trop mieulx vauldroit cheminer
en la crainte de Dieu/ et ne proposer
que ce que clairement est contenu en la parolle
de Dieu/ comme dit sainct Pierre: Qui
parle/ qu'il parle les parolles de Dieu.
1.Pierre.4. Et comme nostre Seigneur a commande
de prescher L'evangile et d'enseigner ce
qu'il a commande. Marc.16. Matth.28.
et non point les Decretz et Thomas.
Nostre Maistre pria les reverences de
Messieurs de prendre tout en la meilleure
part: car il n'estoit point le premier.
Messieurs les Ambassadeurs dirent: Puysque
nous avons suffisamment prouve ce
qu'avons mis en avant (come il appert tant
par les tesmoings que par sa confession)
nous demandons justice nous estre administree.
Et dirent a nostre Maistre: Vous
disiez avoir presche purement la parolle
de Dieu et le sainct Evangile: mais vous
monstrez estre ung prescheur de songes/
de Decretz et de Thomas/ qui n'avez garde
le commandement de notre Seigneur Jesus.
La cause fut remise au lendemain Jeudy
douziesme de Fevrier/ ou comparurent
Messieurs les Ambassadeurs continuans
leurs propos comme paravant. Et nostre
Maistre fut advise s'il vouloit dire
ne amener autre chose en son affaire/ lequel
pria qu'on luy fist justice/ disant qu'il estoit
prest de faire tout ainsi qu'il plairoit a Messieurs
du conseil en ordonner. Car ilz estoient
gens de bien/ et du tout se remettoit a eulx/
priant toutesfoys qu'il fust de leur plaisir
permettre que Dimenche prochain il peult
prescher/ qu'il feroit en sorte que Messieurs
de Berne et tous auroient occasion de soy
contenter. Messieurs demandoient selon
leur commission justice. Et fut la cause remise
au lendemain Vendredy treziesme
de Fevrier/ ou comparurent Messieurs les
Ambassadeurs produysans les articles/
responses/ confessions/ et les depositions des
tesmoings et tout ce qui a este dit et faict
servant a leur intention/ demandans justice.
Nostre Maistre aussi soy soubmettant a
l'ordonnance du conseil/ priant qu'il peult
prescher Dimenche. Messieurs les Syndiques
petit et grand conseil avoir tout
veu et ouy qui a este dit d'ung coste et d'autre/
attendue la soubmission de notre Maistre/ et
que le Vicaire/ Official/ et le conseil Episcopal
ne s'est voulu messer dudict affaire.
Affin qu'on ne dit point la ville estre sans
justice: ont ordonne que Dimenche prochain
au son de la grosse cloche en l'eglise sainct
Pierre a l'heure de Midy/ nostre Maistre
au lieu qu'il a presche les articles s'en desdise
ainsi qu'il a mal parle contre l'honneur de
Dieu et contre l'excellence de Messieurs de
Berne et tous autres gens/ en mettant
avant propos qu'il ne povoit maintenir
par la saincte escripture/ et avec ce qu'il deut
absenter la ville de Geneve sans jamais
soy trouver en icelle soubz peine de la vie
reservant a eulx la congnoissance des despens.
De quoy Messieurs les Ambassadeurs
demanderent le double de tout ce qui
avoit este faict pour en informer Messieurs
de Berne leurs superieurs. Le Dimenche
quinziesme de Fevrier notre Maistre
vint a sainct Pierre marchant fort vistement:
combien qu'il fut pasle: et estre monte en chayere/
il commencea de prescher. Lors fut faict ung
grand bruict/ qu'il accomplist la sentence donnee:
mais il n'en voulut rien faire. Et fut
de la mene en prison. Mais Dieu mercy
il n'a faulte de rien: car il est fort en la grace
des Dames come il a este tousjours/ lesquelles
ne luy laissent avoir faulte de rien.
Et la femme du Jeaulier (qui ayme grandement
L'eglise) luy faict tout service. Il
est gras et en bon point nourrissant barbe/
attendant d'estre briefvement delivre/ ce
que plusieurs desirent. Nostre Seigneur
luy envoye et a tous/ ce qui est necessaire a
ung chascun/ et mette en tout bon ordre.
Faisant fin a ce qu'en toute diligence
ay procure d'avoir tout
ainsi que tout a este faict/
priant nostre Seigneur
qu'il vous doint ce
que desirez.
De Geneve ce premier
D'avril.
1534.