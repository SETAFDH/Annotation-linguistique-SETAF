¶ Le livre des marchans/
fort utile a toutes gens
nouvellement compose par
le sire Pantapole/
bien expert en
tel affaire/
prochain voysin
du seigneur
Pantagruel.

¶ Prologue de L'auteur.
¶ Le propos dont a present est question/ est autant
memorable et digne d'estre congneu/ que nul autre
de quoy on sceust parler/ et si est la matiere
de soy/ tant facile/ tant claire/ et veritable/ que de
toutes gens bien ayseement sera entendue/ voire
certes/ et des petis enfans/ soyent a Paris/
ou a Lyon/ a Venise/ ou en Anvers/ par tous
pays/ terres et seigneuries: car force marchans
y a en chascun lieu/ parquoy la chose
en sera plus evidente. Brief/ pour le tout dire/
en ce livre/ il n'y a pas une difficulte Sorbonicque.
Mais seulement aucuns abuz trop manifestes
sont briefvement touchez. Et pourtant
qu'il n'y ait si hardy qui a l'encontre viengne murmurer/
Autrement ex nunc prout ex tunc et econtra/
c'est a dire/ des maintenant comme alors peremptoirement
il est cite/ ad diem nisi etc. pour
comparoir en la presence de la haulte majeste
du preux et venerable seigneur Pantagruel/ lequel
droictement en scaura juger: car autresfois il
a sententie merveilleusement au proffit des parties/
come il appert en ses Annales et Cronicques.
Dieu a tousjours en soit loue. Amen.
¶ Cy commence le livre
des marchans.
E
Stat de marchandise/
pour le temps de ceste vie
mortelle/ est tant necessaire
que sans iceluy
bonnement on ne peult vivre. Il est
louable et fort utile/ pourveu qu'il
soit fidelement entretenu. Qu'il
soit necessaire/ vive experience
apertement le demonstre/ car certes
il est besoing que l'abondance d'ung
pays supplie et satisface a ce qui
deffault en l'aultre. Et par ainsi
personnages laborieux/ diligens/
industrieux/ sont requis pour l'entretenement
de la chose publicque/
lesquelz sans finesse/ sans fraude
ou cautelle/ ayent a distribuer/
commuer/ changer/ conserver/ et transporter/
plusieurs sortes de marchandises
d'ung lieu en aultre/ selon l'exigence
du temps/ et necessite du peuple.
Ausquelz loyaulx marchans
est bien licite comme a bons et fideles
serviteurs de la chose commune/
moderement gaigner et proffiter
sur leur marchandise pour l'entretenement
de leur estat/ de leur
personne et famille/ mais que ilz
marchandent en toute loyaulte/
sans circonvention et dommage de
leur prochain/ sans tromperie ou
aucune deception: car si en eulx
n'est trouvee fidelite/ et entiere verite/
ilz ne sont pas marchans/
mais plus tost affectez larrons/
si cauteleux galans.
Cest estat dont je parle/ autant
que en la chose temporelle et civile
est honnorable/ autant est il en la
chose spirituelle et divine/ mauldict
et detestable. Et toutesfoys
dieu a permis en sa fureur/ que au
lieu de bons pasteurs et veritables
ministres de sa saincte parolle/
soyent en l'eglise survenuz/ je ne
dis pas seulement gros marchans/
mais furieux larrons/ et insatiables
loupz ravissans.
Ne seroit il pas juge trompeur et
larron/ celuy qui vendroit la chose
qui n'est pas sienne? ou qui par
subtil moyen au lieu d'or et d'argent
vendroit estain ou cuyvre? et l'acheteur
seroit il pas trompe et deceu?
Ainsi certes (long temps y a) au grand
detriment des ames/ des corps/ et
biens du pouvre peuple/ nous en est
prins/ quand au lieu de fideles
serviteurs de dieu/ qui debvoient
conduire et enseigner le pouvre monde
a la voye de salut/ sont entrez
non par lhuys qui est Jesuchrist/
mais par violence ont monte par
autre lieu/ faulx imposteurs. Et
(comme sainct Pierre dit) maistres
mensongiers/ introduisans sectes
de perdition/ renonceans le seigneur
qui les a racheptez/ blasphemans
la voye de verite/ lesquelz en avarice
par sainctes parolles de nous
ont marchande/ car telz ouvriers
d'iniquite/ n'ont riens oublie/ riens
obmis/ riens delaisse/ dequoy par
cauteleuses inventions ne ayent
marchande a leur plaisir et vouloir.
Il n'est esprit qu'il sceut comprendre
ne langue declarer/ tous les marchez
de ces marchans/ mais d'une
si grande abisme/ et prodigieuse multitude/
aucuns pointz il nous fault
toucher/ laissans le residu a penser/
a gens de plus subtil entendement.
Ces marchans dont icy est question
sont cauteleux a merveilles/
et tant ont multiplie leur marchandise/
et ouvraige/ qu'ilz n'ont laisse
ville ne village/ montaigne ne
valle/ qu'ilz ne ayent remply de
leurs bouticques.
Oncques ne furent plus fins
regnardz/ car toutes choses ont
mis soubz leur grippe/ et pour
mieulx demener leur practique/
donnent a entendre que tout leur
cas est tres grand bien/ et ne plus
ne moins que la faulce royne Jesabel
paingnoit ses yeulx et toute
sa face de couleur rouge et aultres
farderies/ pour sembler belle. Ainsi
ses convoiteux de gloire/ avaricieux
marchans/ fardent leur ouvraige
attribuans a eulx mesmes
ce que appartient au seul dieu/ comme
justice/ vertu/ sapience/ pardon/
misericorde/ remission de peche/
ayans tousjours en la bouche sire
dieu/ graces a dieu/ au nom de
dieu/ de l'autorite de dieu/ de sainct
Pierre et sainct Paul etc. Voyla
le fard/ et la paincture de leur malice/
aultrement ilz scaivent bien
que de eulx on ne tiendroit compte/
et que leur cas tantost seroit a ruine.
En marchandant font bonne
myne/ et se desguisent communement/
ayans quasi tous la teste plumee/
tondue/ ou pelee: pourtant est il
escript/ que nul ne pourra ainsi que
eulx marchander s'il n'a le nom
ou marcque de la beste.
Ilz marchandent/ ilz traficquent/
ilz vendent/ ilz revendent/ ilz changent/
permutent et rechangent/
par ensemble a la grand sorte: et a
ainsi faire apprennent les ungz
les aultres/ c'est leur vocation et
mestier. Leur temps a marchander
est tousjours prest/ toutesfoys si
ont ilz aucunes grosses foyres/
selon le temps et la saison/ et tousjours
aux jours de grandes festes/
tout a l'opposite d'aultres marchans.
Quand Pasques/ Penthecoste/
la Toussainctz/ Noel/ et
jours semblables que eulx mesmes
ont ordonne surviennent/ tous
marchans cessent fors ceulx icy:
Car il n'est mestier ne marchandise
quand il leur plaist qu'ilz ne
faicent cesser/ affin que eulx tous
seulz puissent marchander et besongner/
et que ung chascun leur
viengne faire hommage/ pourtant
que cela sert beaucoup a leur
gaignage.
De tous aultres marchans
sont differens: car on n'en voit gueres
qu'ilz ne soient contens de quelque
train/ les ungz de draps/ les aultres
de bestiail/ aucuns de soye ou
de metaulx/ les aultres de pain
ou de vin. Mais ceulx icy tout
en ung coup ont tout ravy/ pour
toutes choses mettre en vente/ c'est
ung monde que de leur cas/ riens
ne leur est eschappe/ dequoy a leur
plaisir n'ayent marchande/ voire
d'hommes/ de femmes/ de petis
enfans/ nasquis et non point encores
naiz/ des corps/ des ames/
et esperitz des vivans/ des mortz/
des biens visibles/ et invisibles/
du ciel/ de la terre/ et des enfers/
des viandes/ des temps et jours/
de mariage/ de vestemens/ rasures/
oinctures/ acoustremens/ de
bulles/ de pardons/ indulgences/
remissions/ d'ossemens/ aultres
reliques et rogatons/ expectatives/
dispenses/ exemptions/ de
sacremens/ et sainctes oeuvres de
dieu. De pain/ de vin/ d'huyle/ de
laict/ de beurre/ de fourmage/
d'eau/ de sel/ de feu/ de fumigations/
ceremonies/ encensemens/
chansons/ melodies/ de boys/ de
pierre/ de confrairies/ inventions/
traditions/ loix impostures/ et sans
nombre de telles choses/ par lesquelles
le pouvre peuple est tant
abysme/ tant ronge/ tant devore/
et de son dieu si eslonge/ qu'il n'est
possible de le croyre.
Par telz marchans/ parolle de
verite est empeschee/ corrompue/ et
blasphemee/ pour la leur tres faulce
et adulterine en toutes places
exalter/ annoncer/ et publier/ non
pas sans cherement la vendre/ car
oncques parolle de procureur ou
d'avocat/ de orateur ou medecin/
ne fut si chere comme la parolle de
telz patriarches.
Besoing seroit que le grand pasteur/
nostre bon saulveur et redempteur:
qui de son sang nous a racheptez/
non par or et argent ou
choses corruptibles/ vint en puissance
dechasser ses gros matins/
brigans/ marchans/ fins changeurs
et abuseurs/ qui occupent le temple
de dieu/ ce que par figure il a autresfoys
faict en Hierusalem/ et
quand son bon plaisir sera/ en vertu
de son esprit/ par le glaive de sa
saincte parolle une telle oeuvre
parfera.
Las quand sera ce que nous verrons
accomply ce que dieu a promis
par son prophete Zacharie: disant/
Il n'y aura plus de marchand en
la maison du seigneur dieu en ce
tour la. O jour tres desirable tant
heureux seront ceulx qui te verront/
certes c'est grand merveilles
que le monde peult soustenir ung si
horrible et oultrageux fardeau/
car il n'y a desolation sur la terre/
qui ne soit venue par ces espouventables
et fallacieux marchans.
Et combien que leur cas soit si
merveilleux que impossible est le
scavoir plainement escripre/ si
fault il aucunement toucher leur
habilite/ et gentilz tours de finesse.
En leur practique sont fins et
habiles/ plus sans doubte qu'il
ne semble.
N'est ce pas grande habilite de
bien vendre/ en vendant estre bien
payez/ et que l'achepteur finablement
n'en aye riens fors que la
veue? Maistre Gonnin a grand
peine le pourroit faire/ mais ceulx
icy le feront bien/ Qu'il soit ainsi
chascun le voit/ mais ung chascun/
pas ne s'en apperceoit/ tant ont endormy/
aveugle/ et abesti le pouvre
monde. Probation/
Entre bons marchans/ on ne a
point veu/ qui jamais ayent vendu
la seulle veue de leur ouvrage/
Mesmes ilz disent en leur com/
mun langage/ la veue n'en couste
rien. Mais ceulx icy semblables
a basteleurs ou mommeurs/ ont
bien aprins de le faire: car sans
cesser ilz scaivent bien cherement
vendre et revendre la seule veue de
leur bagage. Ce que je dis est
mieulx congneu aux bonnes villes/
la ou si aucun de dieu par mort
est appelle/ soubdain par ces marchans
est demande/ si pour le corps
conduyre en terre/ on veult le beau
drap/ le plus petit/ ou le moyen.
Pareillement si on veult la belle
croix/ ou la moins belle: et selon
la sorte fault le payement. En
quoy sont trop abusez pouvres
gens: car le tout bien considere/
tant au mort que a l'achepteur l'ung
vault autant comme l'aultre. Du
mort il est certain: car combien que
on le saiche fort couvrir il n'a garde
de suer/ ne pour la beaulte du
drap se rire ou esmouvoir. Quant
au pouvre fol achepteur/ il est notoire:
car combien qu'il saiche bien
payer/ riens n'en reporte que la veue/
et sera lendemain pour ung aultre
faict le pareil. Ainsi scaivent bien
ces maistres pillars habillement
desployer et monstrer/ puis apres
proprement reployer et remporter
leurs tricques et coquilles.
Oultre/ n'est ce pas habilite/
de scavoir vendre sa marchandise
plus chiere selon la sorte des habillemens
dequoy le marchand
est acoustre? voire et sans que la
marchandise en soit meilleure?
Telle chose en aultres marchans
qu'en ceulx icy jamais ne fut veue/
et toutesfois sans cesser ilz le font/
sans que aucunement on y advise/
ou que personne y pense.
N'est pas je vous demande la
messe (ainsi qu'ilz parlent) d'ung
chanoine plus chiere que d'ung
vicaire? d'ung abbe que d'ung moyne?
d'ung evesque que d'ung doyen?
et ainsi des aultres/ Et toutesfoys
ilz disent eulx mesmes que la messe
d'ung meschant vault autant que
d'ung autre/ ce que bien nous croyons.
Parquoy je leur demande d'une
mesme marchandise dont vient telle
diversite de pris? De responce n'ont
ilz point sinon pour la diversite
d'acoustremens/ en laquelle chose/
totallement sont semblables a une
ribaude/ laquelle vend sa turpitude
plus ou moins chere/ selon
la sorte de ses vestemens. En ce
passage seront bien ayses ces gros
paillardz/ quand je les traicte si
doulcement/ de les comparer seulement
a une ribaulde/ et que je ne
les ay pas voulu comparer au traitre
Judas/ ainsi que faict ung de
leur livres nomme/ Stella clericorum:
la ou le beau livre dit en ceste
maniere. Qui missam celebrat
pro pecunia videtur mihi dicere:
quid vultis mihi dare/ et ego
vobis eum tradam/ c'est a dire. Qui
celebre messe pour pecune/ il me
semble qu'il dit. Que me voulez
vous donner et je le vous livreray.
Voicy de terribles marchans qui
ainsi marchandent de leur dieu. Il
vendent dieu et diable/ rien ne leur
eschappe. Ilz conjurent/ ilz charment
le temps/ la gresle la tempeste/ bref en
toutes choses ilz font rage/ trop
plus subtilz que Panurge.
Ilz sont fins et habiles tant
que de peu ou rien scavent faire
leur cas/ entre autres choses/ quasi
tous sont marchans de cire/ mais
sur la terre il n'y a apoticaire ne
cirier qui en ceste maniere en sceut
ouvrer/ viendra au temple quelque
povre sotte/ (nommez la si vous voulez
devotte) attacher une chandelle
contre ung pilier. Et mon marchant
qui la regarde et d'empoigner et de
souffler/ et pour le pris la revendra
a ung autre/ qui au lieu mesme la
remettra. Et mon marchant qui
faict le guet/ et d'empoigner et de
souffler/ et a ung autre la baillera/
qui bien tost la remettra/ et le
marchant d'empoigner et de souffler/
et sans cesser tout le jour ainsi fera.
Parquoy bien tost riche se trou
vera/ car comme vous voyez tout
luy retourne/ argent et marchandise
aussi.
Peu de cire leur faict grand
bien soyent gros marchans ou menus/
car tous communement en
usent/ les petis la vendent ouvree
en chandelles/ mais les plus gros
la vendent par loppins attachee
sur papier/ ou a la queue d'ung
parchemin/ ce que je dis entendent
bien/ a tout le moins officiaulx/
selleurs/ copistes/ dataires/
chicaneurs/ secretaires de
abbez/ d'evesques/ archevesques
et cardinaulx.
Le grand galiffre/ je dis le grand
prevost de ces marchans/ qui est le
plus habile de tous tient sa bancque
a toutes gens/ convertissant le plomb
en or. Onc sur la terre on ne vit
tel alkimiste/ qui soubz le plomb
par luy et les siens trouvast telle
veine d'or. Ce que Panorme le bon
marchant/ en ses escriptz n'a pas
cele/ quant par elegance ciceroniane
ou pour le moins barbarienne/
il a ainsi escript. Dicunt aliqui
quod nuntii pape non sunt de aurati
sed plumbati: sed dic nihilominus
quod possunt dici de aurati:
quia dant plumbum et reportant aurum/
c'est a dire/ aucuns disent que
les messagiers du pape ne sont
point dorez mais plombez: mais
toy neantmoins dis que on les peult
dire dorez/ car ilz donnent le plomb/
et emportent l'or/ cecy se appelle besongner
a l'aise du corps/ a tel ouvrier
toutes choses sont propres
a marchander et desrober/ et pour son
cas mieulx pallier/ le nom de sanctissime
receoit.
Davantaige leur singuliere
habilite s'est bien monstree/ quand
d'ung rien sont venus a si grans
biens/ qu'ilz ont usurpe et obtenu
pres que toutes les richesses de la
terre/ comme royaulmes/ duchez/
contez/ principaultez/ baronnies/
villes/ seigneuries/ rentes/ heritages/
maisons/ vignes/ possessions/ et
tout ce que on peult dire. Je suis
certes honteux d'y penser/ ilz ont
tout englouty/ tout avalle/ ilz
ont desherite princes et roys/ seigneurs/
marchans/ bourgeoys et
gens de tous estatz/ et tout sans
plus au commencement pour en hypocrisie/
avoir bien faict la chatemitte:
mais maintenant ilz sont
si riches et puissantz/ que a force ilz
le detiennent/ et plus tost vouldroient
le ciel/ la terre/ la mer/ et tout ce qui
est en iceulx estre ensemble mesle
et fondu que jamais riens leur eschappe.
Et pourtant ilz suscitent/ il esmeuvent
guerres/ debatz/ noises/
turbations/ ilz bruslent/ ilz tuent/
llz persecutent/ ilz emprisonnent/ ilz
deschassent a leur pouvoir tous
ceulx qui a eulx contredisent. De livres/
ou escriptures sainctes/ n'ont
pas besoing pour maintenir leur
cas/ mais par force le maintiennent
ainsi que feroient meurtriers
et brigans.
O pesans loupz/ loupz insatiables
qui n'avez riens espargne
que n'ayez tire soubz vostre pate/ tant
bien a sainct Paul de vous parle/
quand en ceste maniere il a dit.
Je scay que apres mon departement
entreront loupz ravissans/ qui ne
espargneront pas le troupeau.
De telz marchans il est escript en
la premiere a Timothee/ en Eze
chiel/ et plusieurs autres passages.
S'il est question d'iniquite/ jamais
entre marchans on ne vit la
pareille/ car bons marchans/ seulement
presentent leur marchandise/
exposant icelle pour certain pris
a qui la veult/ et nul n'est contrainct
d'en acheter ou prendre. Mais
ceulx icy font aultrement/ car rudement
ilz contraignent le monde/
et bon gre mal gre fault par leurs
senglantes mains passer/ et convient
sans nul respit a leur volun
te leur faulce marchandise acheter/
aultrement on est hereticque
prouve/ qui n'a argent/ fault qu'il en
cherche/ et ne deust il riens demeurer.
Le cas est tel. Quelque povre
homme s'en va mourir charge
de femme et petis enfans. La chose
est pitoyable qui requiert misericorde/
et pour la povre vefve consoler/
on luy debvroit certaines
aulmosnes distribuer/ pour a elle
subvenir et sa famille. Mais au
lieu de bien y pourveoir/ ces inhumains
et cruelz marchans/ du
tout la viennent parachever/ et fault
force ou droict/ qu'ilz ayent ce qu'ilz
demandent/ pain/ vin/ offrandes/ chandeles/
beuf ou vache/ robbe ou
hocqueton/ bon repas/ argent/ et
privera/ le tout soubz l'ombre de
Requiem/ de Profundis/ et Libera.
Et puis que en tel propos nous
sommes/ qui jamais telle iniquite
a congneu entre marchans que en
ceulx icy? Lesquelz publicquement
sans honte ne vergongne/ vendent
cela ou ilz n'ont rien/ mesme le vendent
au personnages ausquelz de
droict il appartient/ voyre et qui pis
est/ mille foys et plus/ vendent une
mesme chose. Respondez moy/ les
cloches du monstier qui les fist faire/
a qui sont elles? Pareillement
la terre du temple/ ou du cimitiere/
a qui est elle/ dont est elle venue?
Les ont aportees ces faulx marchans?
Est ce de leur paternel heritaige?
Il est certain que non:
mais appartiennent au peuple et paroissiens.
Je leur demande doncque
dont leur vient une telle audace/
de ainsi vendre le son des cloches/
qui n'ont pas faict faire/ et aussi qui
n'ont pas peine de sonner/ car ilz
sont trop delicatz menestriers/ ou
de ainsi vendre et revendre la terre
ou ilz n'ont rien? certes selon leur
acoustumee facon c'est une terre
bien chere/ qui tant de foys si injustement
est paye/ car c'est tousjours
a recommencer. Ilz me respondront
(cela j'entendz bien) que c'est le droict
de leur eglise/ ce que facilement je
leur accorde: car proprement le
droict de leur eglise/ cest d'empoigner/
d'escorcher/ ravir/ et desrober:
ce que en l'eglise de Jesuchrist jamais
ne se faict. Et pourtant considerez
pouvres gens/ de quelle part
sont telz marchans. Jesuchrist commande
bailler pour neant ce qu'il a
donne/ et ces meschans en gros oultraige
ainsi en viennent marchan
der/ par ce monstrans appertement
que avec Christ n'ont riens commun.
Monstrans aussi estre de trop pires
que n'estoient pouvres cananeens/
quand la bonne Sarra en
dieu print son repos/ car pour le
droict de sepulture ne vouloient
rien prendre de Abraham/ mais luy/
voulant avoir aucun droict en icelle
terre/ prefigurant que quelque
jour selon la promesse divine veritablement
du tout elle seroit sienne/
voulut bailler aucun argent a
Ephron filz de Seor/ pour certaine
possession/ la ou estoit ung double
sepulchre/ laquelle possession luy
fut entierement baillee et adjugee
en heritage/ avecques les arbres
qui y estoient: et par ainsi il est certain
que ce pouvre payen ne print
point argent de Abraham pour neant:
mais luy bailla ung tres bel heritage/
ce que ne font pas ces beaulx
marchans aux pouvres gens/ car
sans cesser prennent force argent/
las et ne scait on pourquoy.
Mais pour passe temps/ faict
il pas bon veoir aucunesfoys ung
tas de contrefaictz galans publicquement
se combatre/ pour avoir le
corps mort ou (pour mieulx dire)
la charongne de quelque personnage?
Grisars se harpillent contre
grisars/ Franciscains contre Dominicains/
Augustins contre Carmes/
noirs contre blancz/ enfumez
contre bigarrez. Piars contre croisez/
prebstres contre moynes/ curez
contre chanoines/ et toute telle
sorte de canaille/ que on debvroit
dechasser comme corbeaulx et gros
matins: ce que je dis est manifeste/
et encore ne peult on adviser
de quel esperit telz marchans sont
agitez. Qui les meut de ainsi comme
chiens effronteement courir
apres la proye/ sinon le desir de
bien maintenir leur grasse souppe/
leur ribauldise/ ou (comme il disent)
leur estat/ c'est a dire/ leur gourmandise
et trop friande cuisine. On
le voit bien et nul n'y met remide.
Que faictes vous nobles et vertueux
princes/ seigneurs et dames/
que n'avez vous sur ces marchans
icy regard? Et non obstant que par
orgueil ilz ne veullent pas estre visitez:
si avez vous veullent ou non
sur eulx autorite/ et a vous appartient
de chastier/ de corriger et reprimer
les grans exces de telz larrons/
faictes le donc affin qu'il
n'adviengne que de vous soit verifie/
ce que dict Esaie. Tes princes
sont infideles/ compaignons des larrons:
Mais plus tost que en la presence
de dieu vivant/ duquel portez
le nom/ qui vous a donne la
puissance du glaive/ pour en user
a son honneur/ deffendans les innocens/
punissans tous malfaicteurs
soyez trouvez fideles et veritables/
consentans a tout bien/ resistans
au mal de vostre puissance
pour sa bonne volunte/ car par
luy estes vous a ce commis/ et luy
seul vous peult exalter ou deprimer/
en la vie presente et future:
et de ce soyez acertenez si vous tachez
l'honnorer ilz vous honnorera/
si vous l'exaltez il vous exaltera.
Par sa sagesse les roys regnent
et les seigneurs dominent/ et ordonnent
sainctes ordonnances. Et le
mespris de la volunte et sagesse divine:
est cause de tous maulx/ sur
roys/ princes/ seingneurs/ pays et
nations: ce que on a peu veoir
en David/ Solomon/ Ezechie/
Achab/ Manasses/ et semblables.
Et ne fault pas que aucun ayt
crainte en avanceant l'honneur de
dieu/ ainsi que a eu le simple Sedechie/
craignant plus les princes
de Judee et de Hierusalem que le
seul dieu/ ne croyant au conseil du
bon Hieremie. Lequel Sedechie
par apres toutesfoys a trouve
vray tout ce que le prophete luy
avoit dit/ et a este prive du bien qui
luy estoit propose. Car il n'est en
la puissance des hommes/ de priver
les roys de leurs coronnes: mais
au seul dieu appartient/ qui transfere
les royaulmes comme il luy
plaist/ lequel s'il est pour vous/ qui
sera contre vous?
O si ainsi promptz et vigilans
nous estions a procurer l'honneur
de dieu/ comme sont promptz et diligens
ces convoiteux marchans de
estre apres leur cas/ pour bien garder
que rien ne leur eschappe/ las
que la chose iroyt bien.
De leur estude et diligence n'est
besoing de parler chascun le voit/
ilz ont cent yeulx tousjours au guet
comme le chat apres la souris/ oncques
Janus ne vit plus cler devant
et derriere. Si les cloches sonnent
en aucun lieus (ainsi qu'ilz parlent)
pour ung obit/ et gentilz galans
de courir/ mais dieu scait
quelle dragee.
Si le maistre ou la dame d'une
maison est malade/ mais qu'ilz soyent
aucunement riches/ car de povres
ne tiennent compte/ et qu'il y ayt apparence
de mort/ et marchans apres
pour recommander leur bouticque/ leur
fabricque/ l'eglise/ le monstier quelque
fondation/ anniversaire ou aultre
donation testamentaire. On a beau
faire/ jamais du lieu ne partiront/
qu'ilz n'ayent quelque butin/ et dieu
scait quelles finesses/ quelles faulsetez
et cautelles de jour en jour ysi
commet. De la maison de la famille/
ou des enfans/ en pense qui
pourra/ mais qu'ilz ayent ce qu'ilz
demandent/ il leur suffist.
Si quelque gens se marient/ et
marchans la/ pour visiter le lict
de l'espousee.
Si quelque femme est acouchee
et gens apres/ pour estre de la feste.
Bref soit a la vie soit a la mort/
tousjours scavent practiquer/ en
leur cas jamais il n'y a fin/ c'est
tousjours a reffaire.
Et pour leur cas a leur mode
mieulx disposer/ pas ung d'eulx
ne se marie/ affin de plus a leur
ayse ribaulder/ de passer temps/ et
vivre sans soulcy.
Conclusion/ il fault noter que
entre une si grande cohorte de
marchans/ il en y a de deux sortes/
tous neantmoins vivans en impurte
de celibat. Desquelz aucuns
gouvernent leur cas par grosse et
rude tyrannie/ les aultres par belle
hypocrisie. Les premiers sont
ceulx qui appertement contraignent
le peuple/ pour leur marchandise
achepter/ et n'y a remide/ il fault
passer par la/ ou estre par eulx
meurtry et tue/ ou pour le moins
de leur synagogue excommunie.
Les aultres qui n'ont peu usurper
telle puissance de commander/ sont venus
par aultre moyen/ c'est assavoir
en apparence de povrete/ sur leur
col portans besaces/ tant simplement
faisans la chate mitte/ et a
force de fines mines/ come Esseens/
Saduceens/ ou Pharisiens/ se sont
vendus eulx mesmes. Aucunesfoys
ont aux malades baille leur
propre habit/ pretendans quelque
sanctite/ lequel toutesfoys par
apres au centuple leur est paye/
ainsi scaivent ilz bien sans y toucher
subtilement besongner et
marchander.
Puis on a veu ces papelars/
ces fines bestes freres caffars/ en
leur chemin baissant les testes/
porteurs de gringuenauldes/ marchandans
de leurs bonnes oeuvres
et merites/ comme s'ilz en avoyent a
revendre. Et publicquement ont
donne entendre que les amys et biensfaicteurs
de leur ordre pour les merites
de ces beaulx peres/ ont du
tout paradis gaigne/ estaignans
la foy/ mettans en obscurte le tres
sainct nom de Jesuchrist/ et blasphemans
apertement la grace et misericorde
du seigneur dieu/ laquelle
ne se conqueste par oeuvre ou merite/
aultrement ce ne seroit pas gra
ce. Et toutesfoys par telles mensonges
et exquises fictions se font
nourrir ces arrogans supercilieux/
ces gros truans et miserables
ventres/ au simple populaire.
Miserables puis je bien dire/
car sur la terre jamais n'y eut gens
en toutes sortes plus malheureux.
Ce que je dis est verite/ ainsi
que en bref temps (si quelcun ne me
previent) j'ay bien espoir en ung
particulier livre declarer/ si apertement
que ung chascun le congnoistra:
non pas pour desir ou affection
de mesdire: mais affin que de
telz faulx prophetes qui au dehors
semblent estre simples brebis et au
dedens sont loupz ravissans/ les
brebis de Jesuchrist se puissent
garder. Et aussi que les veritables
brebis qui sont parmy eulx (car certes
il en y a) avec l'ayde du grand
pasteur s'en puissent delivrer.
Et ne fault point en cecy que on
se arreste au grand nombre/ a la
multitude/ a leurs richesses et
puissances/ car trop mieulx vault
oyr le seul Michee que les quattre
cens prophetes. Le seul Helie que
tous les sacrificateurs de Baal.
Le bon et simple Symeon et l'ancienne
vefve Anne/ que tous les pharisiens/
sacrificateurs/ scribes et
docteurs/ qui de la maison de dieu
avoyent faict une spelunce de
meurtriers. Desquelz nostre seigneur
doint bien tost congnoistre
les successeurs/ a tous princes et
seigneurs/ gens de scavoir et d'auctorite/
affin de bien y remedier et
pourveoir/ que la vengeance de
dieu ne tombe sur le pouvre peuple
et toute la terre.
Apres doncques avoir aucunement
parle de ces fins marchans/
je me deporte pour maintenant
de parler d'ung grand trouppeau
de marchandes/ autant ou
plus fines que les marchans/ lesquelles
se sont nommees moynesses/
nonnains/ recluses/ beguines/
religieuses/ chanoinesses/ et telle
sorte de vermine/ reservant ceste
matiere/ certes qui n'est pas maigre/
pour quelque aultre saison.
Pour le present si j'ay mal (ou
peu) dict/ je remetz le tout au jugement
des plus sages/ fideles
amateurs de verite/ ausquelz humblement
je supplie/ accroistre/ amplier/
et dilater ce que tant briefvement
j'ay voulu passer/ craignant aux lecteurs
donner ennuy/ par mon rusticque
langaige.
Il me suffist avoir aucunement
monstre le mal qui tant nous
blesse/ pour seulement donner occasion
a gens de bon desir/ de cy apres
ung peu plus y adviser. Esperant
finablement par la bonte du pere
de misericorde/ quelque bonne
delivrance/ lequel par sa grace nous
vueille tous delivrer des tenebres
d'erreur/ de faulsete/ de idolatrie
et infidelite/ en laquelle sommes
miserablement tombez/ pourtant
que nous avons delaisse sa
pure et saincte parolle/ suyvans
noz opinions et folles fantasies.
Car Sathan le tentateur ennemy
de nostre salut par cautelle se
transfigurant en ange de lumiere
soubz umbre et couleur de verite/
tousjours contrevient a la volunte
de dieu. Ainsi que entre aultres
choses il appert du corps de
Moyse/ lequel fut ensepvely de
dieu/ et jusques au jour present jamais
homme ne trouva son sepulchre/
non obstant que le diable
se soit efforce de le reveler et
monstrer: mais l'ange de dieu luy
resista invocquant contre luy la
puissance du seigneur/ car certes
ce faulx serpent vouloit abuser
du corps/ des os/ et reliques du
sainct prophete/ tachant la eslever
quelque lieu de devotion/ quelque
beau pelerinage/ et une plaisante
et nouvelle maniere de servir
a dieu/ aultre que celle qu'il a
commande/ laquelle chose les
prophetes par apres ne eussent
peu condemner et reprendre sans
estre accusez manifestement d'infidelite
et de malice/ attendu la sanctite
et grande excellence d'iceluy/
par lequel dieu avoit faict oeuvres
si admirables: car les hommes
folz/ sans jugement/ regardent
les oeuvres des sainctz tant
seulement et oublient celuy qui
par eulx faict telles oeuvres.
Certes soubz telle apparence et
couleur de bien/ le diable eut en ce
lieu la grandement triumphe/ ainsi
que despuis il a faict/ et de jour en
tour tache faire en plusieurs
lieux. Tesmoing sainct Regnault
a Paris. Le dieu des Jacopins
a Berne/ et aultres infinitz
abus. Las que d'horreur il est survenu
en l'universel monde/ par
ce moyen/ les marchans ont bien
gratte/ ont bien pille/ ont bien
amasse par ce pertuys/ mais si je
vouloys plus amplement ouvrir
et dilater ce qui est soubz ceste umbre
cache il fauldroit faire tout a
part ung bien grand livre. Parquoy
ce propos pour une aultrefoys
je differe. Attendant l'ayde
du seigneur lequel a tousjours
soit loue/ exalte/ et magnifie par
son seul filz bien ayme nostre seigneur
Jesuchrist/ qui de son sang
nous a purgez. Iceluy soit beneist
es siecles des siecles. Amen.
¶ Imprime a Corinthe/ le
.xxii. D'aoust/ L'an
Mil cinq cens
.xxxiii.
Non omnibus datum
est adire Corinthum
